"ఏమి కారణమున నింద్రునికిని మరు
చ్చయము లాప్తు లగుచు శాంతి నొంది?
రరయఁ దత్సమాను లగుచు వర్తించిరి?
దీని వినఁగవలయుఁ దెలుపవయ్య!"
అనిన శుకుం డి ట్లనియె.
"నరనాథ! విను తన నందను లందఱు
నమరేంద్రుచే హతు లగుచు నుండఁ
గోపశోకంబులఁ గ్రుళ్ళుచుఁ దనలోన
మండుచు దితి చాల మఱుఁగఁ దొడఁగె;
భాత్రు హంతకుఁ డతి పాతకుం డీ యింద్రుఁ
జంపక నా కేల సొంపు గలుగు?
వీని భస్మము చేయువానిఁగా నొక సుతుఁ
బడసెద నని చాల భర్తఁ గోరి
ప్రియము చేయఁదొడఁగెఁ బెక్కు భావముల
భాషణముల నధికపోషణముల
భక్తియుక్తిచేతఁ బరిచర్యగతిచేత
నుతులచేత నతుల రతులచేత.
కలికి కటాక్ష వీక్షణ వికారములన్ హృదయానురాగ సం
కలిత విశేషవాఙ్మధుర గర్జనలన్ లలితాననేందు మం
డల పరిశోభి తామృత విడంబిత సుస్మిత సుప్రసన్నతా
ఫల రుచిర ప్రదానముల భామిని భర్తమనంబు లోఁగొనెన్.
అఖిల మెఱిఁగిన కశ్యపు నంతవాని
హితవు తలకెక్కు రతుల సంగతులచేత
నవశుఁ గావించె వ్రేల్మిడి నబ్జవదన
పతుల భ్రమియింప నేరని సతులు గలరె?
ఏ తలఁ పెఱుఁగక నిలిచెడు
భూతంబులఁ జూచి ధాత పురుషుల మనముల్
భీతి గొలుపంగ యువతి
వ్రాతంబు సృజించెఁ; బతులు వారల కరుదే?
ఇట్లు నిజసతిచేత నుపలాలితుండై కశ్యప ప్రజాపతి యా సతికింబరమ
ప్రీతుం డై యి ట్లనియె "నో తన్వీ! నీకుఁ బ్రసన్నుండ నైతి; వరంబు గోరు
మిచ్చెద; నాథుండు ప్రసన్నుండైన స్త్రీలకుం గోరిక సంభవించుట
కేమి గొఱంత? సతికిం బతియె దైవంబు సర్వభూతంబుల మానసంబు
లకు వాసుదేవుండె భర్త; నామరూప కల్పితులైన సకల దేవతా
మూర్తులచేతను ఋషులచేతను భర్తృరూపధరుం డయిన భగవం
తుండు సేవింపబడుచుండు; స్త్రీలచేతఁ బతిరూపంబున భజియింపం
బడుఁ; గావునం బతివ్రత లైన సుందరులు శ్రేయస్కామ లై యేక
చిత్తంబున నాత్మేశ్వరుండయిన య ప్పరమేశ్వరుని భర్తృ భావం
బున సేవించుచుండుదురు; నేనును నీదు భావంబున వరదుండ
నైతి; దుశ్శీల లయిన వనితలకుం బొందరాని వరంబు నీ కిచ్చెద;
వేఁడు" మనిన నా కశ్యపునకు దితి యి ట్లనియె.
"వరము గోర నాకు వరదుండ వేనిని
నింద్రుఁ ద్రుంచునట్టి యిద్ధబలుని
నమిత తేజుఁ దనయు నమరత్వసంప్రాప్తు
నెందుఁ జెడనివాని నిమ్ము నాథ!"
అనవుడు
ఉట్టిపడునట్టి వర మీ
కట్టఁడి న న్నెట్టు వేఁడెఁ? గటకట! యనుచున్
మిట్టిపడి యతఁడు మదిలోఁ
బుట్టిన తల్లడముతోడఁ బొక్కుచు నుండెన్.
"ప్రకృతిని గర్మపాశముల బద్ధుఁడ నైతిఁ గదయ్య! నేఁడు నే
వికటసతీ స్వరూపమున వేఁదుఱు గొల్పిన మాయ నింద్రియా
ధికమతి యైనవాఁడు దన తెంపునఁ జిత్తము వెచ్చపెట్టి పా
తకములఁ గూలకున్నె? నను దైవము నవ్వదె లోలితాత్మునిన్?
ఖండ శర్కరతోడఁ గలహించు పలుకులుఁ,
బద్మవిలాస మేర్పఱచు మోముఁ,
దుహినాంశు కళలతోఁ దులఁదూఁగు చెయ్వుఱుఁ,
జెమటఁ గ్రొన్నెత్తురు చేయు మేను,
నిలువెల్లఁ గరఁగించు నేర్పుల యింపులుఁ,
బువ్వుల కరుదైన ప్రోది చేఁత,
తమకంబు రెట్టించు తరితీపు తలఁపులు,
నెనసిన మదిలోని యిచ్చగింత,
గలిగి కఱవనున్న కాలాహిపోలికిఁ
జెలఁగుచున్న సతుల చిత్తవృత్తిఁ
దెలియవశమె? యెంత ధృతి గలవారికి
నాక కాదు నిఖిలలోకములకు.
కోరి సతుల కెల్లఁ గూర్చువా రెవ్వరు?
పతులనైన సుతుల హితులనైన
బలిమిఁ జెలిమి నైనఁ బరహస్తముననైన
హింసబఱతు రాత్మ హితము కొఱకు."
అని చింతించి; "దీనికి నే మని ప్రతివాక్యం బిచ్చువాఁడ? మద్వచనం
బెందు నమోఘంబు; త్రిలోక పరిపాలనశీలుం డయిన భిదురపాణి
వధార్హుండె? యేను దీనికి నైనది యొకటి గల్పించెద" నని దితిం జూచి,
యో! తనుమధ్య! నీకు నట్ల దేవబాంధవుండయిన యింద్రహంత
యగు పుత్రుండు గలిగెడు; నొక్క సంవత్సరంబు వ్రతంబునం జరియిం
పుము; దాని ప్రకారంబెల్ల నేను జెప్పెద, విను; మెల్ల జీవులవలన
హింసా భావంబు లేక, యతిధ్వనివాక్యంబు లుడిగి, కోపంబు మాని,
యనృతంబులు పలుకక, నఖరోమచ్ఛేదనంబు చేయక, యస్థికపా
లాదులయిన యమంగళంబుల నంటక, నదీతటాకాదులన కాని
ఘటోదక కూపోదకంబుల స్నానంబు చేయక, దుర్జన సంభాషణంబు
వర్జించి, కట్టిన కోకను ముడిచిన పువ్వులను గ్రమ్మఱ ధరియిం
పక, భోజనంబుల యందు నుచ్ఛిష్టాన్నంబును జండికా నివేదితా
న్నంబును కేశ శునక మార్జార కంక క్రిమి పిపీలికాది విదూషితా
న్నంబును నామిషాన్నంబును వృషలాహితాన్నంబును నను నీ
పంచవిధ నిషిద్ధాన్నంబును వర్జించి, దోయిట నీళ్ళు ద్రావక, సంధ్యా
కాలంబుల ముక్తకేశిగాక, మితభాషిణియై, యలంకారవిహీనగాక,
వెలుపలం దిరుగక, పాదప్రక్షాళనంబు చేసికొని కాని శయనింపక,
యార్ద్రపాదయై పవ్వళింపక, పశ్చిమ శిరస్కయయ్యును నగ్నయయ్యు
ను సంధ్యాకాలంబుల నిద్రింపక, నిత్యంబును ధౌతవస్త్రంబులుగట్టి,
శుచియై, సర్వమంగళ సంయుక్తయై, ప్రాతః కాలంబున లక్ష్మీనారా
యణల నారాధించి, యావాహనార్ఘ్యపాద్యోపస్పర్శన సుస్నాన వా
సోపవీత భూషణ పుష్ప ధూప దీపోపహారా ద్యుపచారంబుల
నర్చించి, హవిశ్శేషంబు ద్వాదశాహుతుల వేల్చి దండప్రణామంబు
లాచరించి, భగవన్మంత్రంబును దశవారంబు లనుసంధించి స్తోత్రంబు
చేసి, గంధ పుష్పాక్షతంబుల ముత్తైదువలం బూజించి, పతిని
సేవించి, పుత్రుం గుక్షిగతుంగా భావించి యి వ్విధంబున మార్గశీర్ష
శుద్ధ ప్రతిప దారంభంబుగా నొక్క సంవత్సరంబు సలిపి, యా ద్వాదశ
మాసాంత్యదివసంబున విధ్యుక్తంబుగా నుద్యాపనంబు చేయవల
యును; నీ వీ పుంసవనం బనియెడి వ్రతంబు ద్వాదశమాస పర్యంతం
బేమఱక సల్పిన, నీవు గోరిన కుమారుండు గలిగెడు" ననిన దితి
యా వ్రతంబుతోడనె గర్భంబు ధరియించి వ్రతంబు సలుపుచునుండ
నింద్రుండు మా త్రభిప్రాయం బెఱింగి, యా యమ్మ నహ రహంబును
రహస్యంబున సేవించుచు; వ్రతంబునకుం దగిన పుష్ప ఫల సమి
త్కుశ పత్రాంకురంబులు మొదలయిన వస్తు వితతిం ద్రికాలంబులం
దెచ్చి యిచ్చుచుఁ, బుండరీకంబు హరిణికిం బొంచి యున్న భంగి
నా యమ్మ వ్రత భంగంబున కై కాచి శుశ్రూష చేయుచునా యమ్మ
ధరియించిన తేజో విశేషంబునకు బెగ్గలించుచుఁ గృశించుచు నుండె;
అంత నొక్కనాడు.
వామాక్షి యనుదిన వ్రతధార ణోన్నత
పరిచర్య విధులచే బడలి యలసి
యొంటి సంధ్యావేళ నుచ్ఛిష్ట యై పద
ప్రక్షాళ నాదులఁ బాసి మఱచి
తనకర్మ మోహంబు దవిలి నిద్రింపంగ
నింద్రుండు సయ్యన నెడరు గాంచి
యోగమాయా బలోద్యుక్తుఁడై యా యింతి
యుదరంబుఁ జొరఁబడి యుగ్రుఁ డగుచుఁ
దివిరి దేదీప్యమానమై తేజరిల్లు
నర్భకుని వజ్రధారల నడిచె నేడు
దునుకలుగ వాఁడు దునిసియుఁ దునుక దునుక
చెడక యొక్కక్క బాలుఁడై చెలఁగుచున్న.
వా డేర్వు రగుచుఁ గుయ్యిడ
"నోరి యఱవ" కనుచుఁ ద్రుంచె నొక్కక్కని నా
శూరుం డేడ్గురఁ దునుకలు
గా రయమున వారు చెడక ఖండితు లయ్యున్.
ఖండము లన్నియు నందఱుఁ
జండాంశు సమప్రకాశ శాశ్వతు లగుచున్
మెండుకొని నిల్చి యని రా
ఖండలునకుఁ గరుణ పుట్టుగతి మతి దోపఁన్.
అందఱు ముకుళిత కరకమలులై "నీకుం దోడుబుట్టువులము;
మమ్ము హింసింపంబనిలేదు; నీకుం బారిషదులమై మరుద్గణముల
మై నిన్ను సేవించెదము; మమ్ము రక్షింపు" మనిన నారాయణ
ప్రసాదంబునం జెడని మరుద్గణంబుల పలుకులం గృపాళుండై,
యింద్రుండు వారల సహోదరులంగాఁ గైకొని మఱి హింసింపక మానె;
అశ్వత్థామశరాగ్నివలన నారాయణ రక్షితుండ వయిన నీవునుం
బోలెఁ గులిశధారల శకలంబు లయిన కుమారుం డన్నిరూపంబులై
సంవత్సరంబునకు నొక్కింత కడమగా హరి బూజించినవారు గావున,
నింద్రుతోడం గూఁడ బంచాశద్దేవత లయిన మరుద్గణంబులు దితి
గర్భంబు వెలువడి; రంత దితి మేల్కాంచి యనలప్రకాశులై యింద్రు
తోడం గూడి వెలుంగుచున్న కుమారులం జూచి, సంతోషింపక యిం
ద్రుంజూచి నీకు "మృత్యురూపంబయిన పుత్రుం గోరి దుస్తరంబయిన
వ్రతంబు సలిపితి; సంకల్పించిన పుత్రుం డొక్కరుం డీ సప్త సంఖ్య
గల కుమారు లగుట కేమి కతంబు? నీ వెఱింగిన భంగిన తథ్యంబు
పలుకు" మనిన నింద్రుం డి ట్లనియె "తల్లీ భవద్వ్రతంబుఁ జింతించి
సమయ విచ్చేదనంబున గర్భంబుఁ జొచ్చి పాప చిత్తుండనై వజ్రధారల
గర్భంబు విదళనంబు చేసిన నా శకలంబులు చెడక మహాశ్చర్యంబుగా
ని వ్విధంబునం గుమారు లైరి; మహాపురుష పూజాసంసిద్ధి కార్యా
నుషంగి కాకుండునే? భగవదారాధనంబు గోరికలఁ బాపి యెవ్వరు
గావింతురు; వా రిహపరంబుల సర్వార్థకుశలు లగుదు; ర మ్మహాపురుష
వ్రతసముత్పన్న తేజంబు నడంప నెవ్వం డోపుఁ? గావున దుర్మదం
బున బాలిశ స్వభావుండనై దోషంబు చేసిన నా దౌర్జన్య కర్మంబు స
హింపఁ దల్లికన్న నెవ్వరు సమర్థులు? పాపాత్ముండ నగు నన్నుం
గావుము; నేను వీరలతోడివాఁడ నని నిష్కపటంబుగాఁ బ్రార్థించిన న
ద్దేవి "యట్టకాక" యని శాంతచిత్త యయ్యె; నింద్రుండును వారలం
గూడి త్రిదివంబునకుం బోయి సోమపాన హవిర్భాగంబులు వారల
కుం బంచిపెట్టి సుఖంబుండె" నని చెప్పి పరీక్షిన్నరేంద్రునకు శుక
యోగీంద్రుండు వెండియు ని ట్లనియె.
"హరి వరదుఁ డయిన వ్రతమట;
హరి యంశజు లగుచు నెగడు నమరుల జన్మ
స్ఫురణం బఁట; పఠియించిన
నరయఁగ నురుదీర్ఘపాప హరమగు టరుదే."
అని విష్ణుకథాశ్రవణ కుతూహలాయమానమానసులైన శౌనకాది
మహామునులకు సూతుండు చెప్పె నని శుకయోగీంద్రుండు పరీక్షి
న్నరేంద్రునకుఁ జెప్పె ననుటయు.
