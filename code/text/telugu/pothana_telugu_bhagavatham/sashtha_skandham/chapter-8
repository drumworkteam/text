"పరమునికి వందన మొనర్తుఁ బరిఢవించి
ము న్నవితథానుభూతికి మ్రొక్కికొందు;
మెఱయు గుణములఁ దేలు నిమిత్తమాత్ర
బంధువై నట్టి వానికిఁ బ్రణతు లిడుదు.
తవిలి గుణుల చేతఁ దత్త్వబుద్ధులచేత
నిగిడి కానరాని నెలవువాని
మొదలఁ దాన కలిగి ముక్తి మానావధి
రూపమైనవాని ప్రాపుఁ గందు.
ఎల్ల తనువులందు నిరవొంది తనతోడఁ
బొందు చేసినట్టి పొందుకాని
పొందు పొందలేఁడు పురుషుండు గుణము నా
గుణినిఁ బోలు నట్టి గుణి భజింతు.
పూని మనంబునుం దనువు భూతములున్ మఱి యింద్రియంబులుం
బ్రాణములున్ వివేక గతిఁ బాయక యన్యముఁ దమ్ము నెమ్మెయిం
గానఁగనేర వా గుణనికాయములం బరికించునట్టి స
ర్వానుగతున్ సమస్తహితు నాదిమపూరుషు నాశ్రయించెదన్.
మఱియు ననేకవిధ నామ రూప నిరూప్యంబగు మనంబునకు దృష్ట
స్మృతుల నాశంబువలనఁ గలిగెడు నుపరామం బగు సమాధి యం
దుఁగేవల ఙ్ఞానస్వరూపంబునఁ దోచు నిర్మల ప్రతీతస్థానంబైన హంస
స్వరూపికి నమస్కరింతు. దారువందు నతి గూఢంబైన వీతిహోత్రుని
బుద్ధిచేతం బ్రకాశంబు నొందించు భంగి బుద్ధిమంతులు హృదంతరం
బున సన్నివేశుం డయిన పరమపురుషుని నాత్మశక్తిత్రయంబుచేతం
దేజరిల్లఁ జేయుదురు; అట్టి దేవుండు, సకల మాయావిచ్ఛేదకం
బయిన నిర్వాణ సుఖానుభవంబునం గూడి యుచ్ఛరింపం గొలంది
గాని శక్తిగల విశ్వరూపుండు నాకుం బ్రసన్నుండగుంగాక; వాగ్భుద్ధీం
ద్రియ మానసంబులచేతం జెప్పను, నిట్టి దని నిరూపింపను, నలవిగాక
యెవ్వని గుణరూపంబులు వర్తించు, నెవ్వండు నిర్గుణుండు, సర్వంబు
నెవ్వనివలన నుత్పన్నంబగు, నెవ్వనివలన స్థితిం బొందు, నెవ్వని
వలన లయంబగు, నట్టి పరాపరంబులకుం బరమంబై, యనన్యంబై,
ప్రాక్ప్రసిద్ధంబై, సర్వవ్యాపకంబై, యాదికారణంబై యున్న తత్త్వంబు
నాశ్రయింతు; ఎవ్వని ప్రభావంబు మాటలాడెడు వారలకు, వాదంబు
చేయువారలకు వివాద సంవాదస్థలంబు లగుచు నప్పటప్పటికి
మోహంబు నొందించుచుండు, నట్టి యనంతగుణంబులుగల మహాత్ము
నకుం బ్రణామంబు చేయుదు; అస్థి నాస్థి యను వస్తుద్వయ నిష్ఠలం
గలిగి, యొక్కటన యుండి విరుద్ధ ధర్మంబులుగఁ గనంబడు నుపాసనా
శాస్త్ర సాంఖ్యశాస్త్రంబులకు సమంబై, వీక్షింపఁదగిన పరమంబు
నాకు ననుకూలంబగు గాక, ఎవ్వఁడు జగదనుగ్రహంబుకొఱకు జన్మ
కర్మంబులచేత నామరూపంబు లెఱుంగంబడ కుండియు, నామరూ
పంబులు గలిగి తేజరిల్లు, నట్టి యనంతుడయిన భగవంతుండు
ప్రసన్నుండగుం గాక ఎవ్వండు జనులకుఁ బురాకృత ఙ్ఞాన పదంబుల
చేత నంతర్గతుండై, మేదినిం గలుగు గంధాది గుణంబుల నాశ్రయించిన
వాయువు భంగి మెలంగుచుండు నా పరమేశ్వరుండు మదీయ
మనోరథంబు సఫలంబు జేయు గాక యనుచు" భక్తి పరవశుండయి
యుక్తి విశేషంబున స్తుతియించుచున్న దక్షునికి భక్తవత్సలుం డైన
శ్రీవత్స లాంఛనుండు ప్రాదుర్భావంబు నొందె; అప్పుడు
భర్మాచలేంద్ర ప్రపాతద్వయంబునఁ
గలిగిన నీలంపు గను లనంగ
మొనసి తార్క్ష్యుని యిరుమోపులపై నిడినట్టి
పదముల కాంతులు పరిఢవిల్లఁ
జండ దిఙ్మండల శుండాల కరముల
కైవడి నెనిమిది కరము లమరఁ
జక్ర కోదండాసి శంఖ నందక పాశ
చర్మ గదాదుల సరవిఁ బూని
నల్లమేను మెఱయ నగుమొగం బలరంగఁ
జల్ల చూపు విబుధ సమితిఁ బ్రోవ
బసిఁడికాసెఁ బూని బహు భూషణ కిరీట
కుండలముల కాంతి మెండు కొనఁగ.
కుండల మణిదీప్తి గండస్థలంబులఁ
బూర్ణేందురాగంబుఁ బొందుపఱుప
దివ్యకిరీట ప్రదీప్తులంబర రమా
సతికి గౌసుంభవస్త్రంబు గాఁగ
వక్షస్థలంబుపై వనమాలికాశ్రీలు
శ్రీవత్స కౌస్తుభ శ్రీల నొఱయ
నీలాద్రిఁ బెనఁగొని నిలిచిన విద్యుల్ల
తల భాతిఁ గనకాంగదంబు మెఱయ
నఖిలలోక మోహనాకార యుక్తుఁడై
నారదాది మునులు జేరి కొలువఁ
గదిసి మునులు పొగడ గంధర్వ కిన్నర
సిద్ధ గాన రవము చెవుల నలర.
సర్వేశుఁడు సర్వాత్ముఁడు
సర్వగతుం డచ్యుతుండు సర్వమయుండై
సర్వంబుఁ జేరి కొలువఁగ
సర్వగుఁడై దక్షునకుఁ బ్రసన్నుం డయ్యెన్.
ఇట్లు ప్రసన్నుండయిన సర్వేశ్వరుని సర్వంకషంబును మహాశ్చ
ర్యధుర్యంబును నయి తేజరిల్లు దివ్యరూపంబుఁ గాంచి, భయం
బును హర్షంబును విస్మయంబును జిత్తంబున ముప్పిరిగొని చొప్పు
దప్పింపం దెప్పఱి, కప్పరపాటునం బుడమిపైఁ జాగిలంబడి, దండ
ప్రణామంబు లాచరించి, కరకమలంబులు మొగిడ్చి సెలయేఱుల
తొట్టునఁగొట్టుపడి, యిట్టట్టుఁ బట్టుచాలక నిట్టపొడిచి, మున్నీరుదన్ని
నిలచిన పెన్నీరునుం బోలె, సర్వాగంబులుం దొంగిలింపఁ, జిత్తంబు
నాత్మాయత్తంబుజేసి, పిక్కటిల్లిన సంతోషంబుచేత భగవంతుం బలు
కను, నత్యంత మంగళసందోహాపాదకంబులైన తన్నామంబు లుగ్గడిం
పను, నతి నిర్మలంబులైన తదీయకర్మంబులు దడవను, విబుధహర్ష
కరంబులైన త త్పౌరుషంబులు పొగడను, నాత్మీయ మనోరథంబు
వాక్రువ్వను నోపక ప్రజాకాముండై యూరకున్న ప్రజాపతిం జూచి,
సర్వజీవ దయాపరుండును, సర్వసత్త్వ హృదంతరస్థుండును, సర్వ
ఙ్ఞుండునుం, గావున నతని భావంబు దెలిసి, జగన్నాథుం డార్తపోష
ణంబులైన భాషణంబుల ని ట్లనియె.
"మెచ్చితిఁ బ్రాచేతస! తప
మిచ్చట ఫలసిద్ధి యయ్యె ని ట్లతిభక్తిన్
హెచ్చగు మద్వరవిభవము
నచ్చుపడం బొంద నెవ్వఁ డర్హుఁడు? జగతిన్.
తపము చాలు నింకఁ దగ భూతతికి వి
భూతు లొనరుఁ గాక పొందుపడఁగ;
నిదియ సుమ్ము మాకు నిచ్చలోఁ గల కోర్కి
పొసఁగ నీదువలనఁ బొందుపడియె.
వినుము, బ్రహ్మయు, భర్గుండును, బ్రజాపతులును, మనువులును,
నింద్రులును, నిఖిల భూతంబులకు భూతిహేతువులయిన మ
ద్భూతి విభవంబులు; మఱియు, నాకు యమ నియమాది సహిత
సంధ్యావందనాది రూపంబగు తపంబు హృదయంబు; సాంగ జపవ
ద్ధ్యానరూపం బగు విద్య శరీరంబు; ధ్యానాది విషయంపు వ్యాపారం
బుగా నుండు భావనాది శబ్దవాచ్యంబగు క్రియ యాకృతి; క్రతు
జాతంబు లంగంబులు; ధర్మం బాత్మ; దేవతలు ప్రాణంబులు; నిగ
మంబు మ త్స్వరూపంబు; జగదుత్పత్తికి నాది యందు నే నొక్కండన
తేజరిల్లుచుంటి; బహిరంతరంబుల వేఱొక్కటి లేక సుషుప్త వ్యవస్థ
యందు సర్వంబు లీనం బగుటం జేసి సంఙ్ఞామాత్రుండును, నవ్యక్తుం
డునుగా నుండు జీవుని భంగి నొక్కండన యుండుదు; ననంతుండ
నై యనంతగుణంబులు గల మాయా గుణంబువలన గుణ విగ్రహం
బగు బ్రహ్మాండంబును, నయోనిజుండు స్వయంభువు నగు బ్రహ్మ
యును నుదయించిరి; మదీయ వీర్యోపబృంహితుండయి మహా
దేవుం డగు నా బ్రహ్మ యసమర్థుండునుంబోలె నకృతార్థ మ్మన్య
మాన మనస్కుండయి, సృజింప నుద్యమించు తఱి తపం బాచరిం
పుమని నాచేత బోధితుండై, ఘోరంబైన తపం బాచరించి తొలుత
సృష్టికర్తృత్వంబు వహించిన మిమ్ము సృజియించె; నంతఁ బంచజన
ప్రజాపతి తనూజయగు యసిక్ని యనుపేరిట వినుతినొంది యున్న
యిక్కన్యకను నీ కిచ్చితి; దీనిం బత్నిఁగాఁ గైకొని మిథునవ్యవాయ
ధర్మంబు గలవాఁడవై మిథునవ్యవాయధర్మంబు గల యీ నాతి
యందుఁ బ్రజాసర్గంబు నతి విపులంబుగ గావింపఁగలవాఁడవు.
మఱియు నీకుఁ బిదప నీ క్రమంబున నిఖిల ప్రజలును మన్మాయా
మోహితులై మిథునవ్యవాయధర్మంబునఁబ్రజావృద్ధినొందించి మదా
రాధనపరులై యుండ గలవా" రని పలికి, విశ్వభావనుండైన హరి,
స్వప్నోపలబ్దార్థంబునుంబోలె నంతర్ధానంబు నొందె; నప్పుడు దక్షుండు
విష్ణుమాయోప బృంహితుండై పాంచజని యగు నసక్ని యందు
హర్యశ్వసంఙ్ఞల వినుతిఁ జెందియున్న యయుతసంఖ్యాపరిగణితు
లైన పుత్రులం గాంచె; అప్పు డా ధర్మశీలు రైన దాక్షాయణులు
పితృనిర్దేశంబునం బ్రజాసర్గంబు కొఱకుఁ దపంబుచేయువారై పశ్చిమ
దిశకుం జని, యచ్చట సింధుసముద్ర సంగమంబున సమస్త దేవ
ముని సిద్ధగణ సేవితంబై, దర్శనమాత్రంబున నిర్ధూతకల్మషులను
నిర్మలచిత్తులనుం జేయుచున్న నారాయణ సరస్సనం బరగు
తీర్థరాజంబున నవగాహనంబు చేసి, నిర్మలాంతరంగులై పరమ
హంసధర్మంబు నందు నుత్పన్నమతు లై ప్రజాసర్గంబు కొఱకుఁ
దండ్రి యనుమతంబున నుగ్రతపంబు చేయుచుండ, వారికడకు
నారదుండు వచ్చి, యి ట్లనియె.
"మీ రతిమూఢులు మీదఁటి గతి గాన
రెన్నంగఁ బసిబిడ్డ లన్నలార!
పుడమిఁ దా నింతని కడఁ బరికింపరు
ప్రజలఁ బుట్టింప నే ప్రతిభ గలదు?
అట్లైన నొక్క మహాత్ముఁడు పురుషుండు
బహురూపములు గల భామ యొకతె
పుంశ్చలి గర్తంబు బురణింప నుభయ ప్ర
వాహంబు గల నది వఱలఁ గదల
నంచ యొకటి యిరువదైదింటి మహిమలఁ
గలిగియుండు తెరువు గానరాక
వజ్రనిబిడ మగుచు వరుసఁ దనంతన
తిరుగుఁ గాష్ఠబిలము దేటపడఁగ.
వినుఁ డందుల ననురూపము
నను పొందఁగ నెఱుఁగ కాత్మ నాత్మ గురూక్తిం
గొనసాగించెద మను మి
మ్మన నేమియు లేదు మూఢు లని తెలిసి తగన్."
అని నారదుండు బోధించిన హర్యశ్వులు సహజబుద్ధిచేత నారద
వాక్యంబులఁ దమలోన ని ట్లని వితర్కించిరి.
"సొరిది క్షేత్రఙ్ఞుఁడన నతిసూక్ష్మ బుద్ధి
నరయ నఙ్ఞానబంధనం బగుచు లింగ
దేహమన నెద్ది గల దది దెలియకున్నఁ
గలదె? మోక్షంబు దుష్కృర్మ గతులచేత.
కలఁడు జగదేక సన్నుత కారణుండు
స్వామి భగవంతుఁ డభవుండు స్వాశ్రయుండు
పరముఁ డాతనిఁ జూడక బ్రహ్మ కైనఁ
గలుగునే? ముక్తిపదము దుష్కర్మగతుల.
పురుషుఁ డెట్టులేనిఁ బూని బిల స్వర్గ
గతుఁడుఁ బోలె వర్తకంబు మాను
నట్టి బ్రహ్మ మెఱుఁగు నయ్యకు స్వర్భోగ
కర్మగతుల నేమి గానఁబడును?
త న్నిష్ఠాగతి లేనివానికి నసత్కర్మ ప్రచారంబుచే
మున్నే మయ్యెడి నాత్మబుద్ధి గుణ సమ్మోహంబునందోఁచుచున్
వన్నెల్ పెట్టుక వింతబాగుల తఱిన్ వర్తించు దౌర్గుణ్య సం
పన్నస్త్రీయునుబోలెనెల్లగతులంబ్రఖ్యాతమై యుండగన్
అనువొంద సృష్టిన వ్యయముగఁ జేయుచుఁ
బ్రచుర ప్రవాహ సంపతిత మైన
నెఱయఁ గూలం బను నిర్గమ స్థానంబు
నందు వేగముగల క్రందు మాయ
గదిలి యహంకార గతివశంబునఁ జాల
వివశుఁడై బోధకు విపరి యైన
వానికి నీరీతి వలవంత కర్మ ప్ర
చారంబులను మీఁదఁ జక్కనైన
జన్మ మరణ ముఖ్య జాడ్యంబుతోఁ బాసి
నిఖిల సౌఖ్య పదవి నెఱసి కమ్ర
మార్గమైనయట్టి మహనీయ ధామంబు
జిత్త మార నెట్లు చేరఁ గలడు?
దాని సంసర్గ గుణములు దప్పి నడచు
కుచ్చితపు భార్యఁ జేకొన్న కుమతిబోలె
దివిరి సుఖదుఃఖములఁ గూడి తిరిగి జీవ
రూప మెఱుఁగని వారికిఁ బ్రాపు గలదె?
పంచవింశతి తత్త్వరాశి కపారదర్పణ మయ్యుఁ దాఁ
గొంచమై పురుషుండు తత్త్వముఁగోరి పట్టఁగ నేర కే
మంచుఁ గించుఁ దలంచువాఁడు కదధ్వ కర్మము జేయఁగా
మంచిలోకము వానికేటికి మానుగా సమకూరెడిన్?
బంధాను మోక్షణ క్రమ
సంధా నైశ్వర్యధుర్య శాస్త్ర సమగ్ర
గ్రంథంబు మాను చిద్రూ
పాంధునకును గర్మగతుల నగునే శుభముల్.
చూడ నీ జగమంతయున్ వెసఁ జుట్టి పట్టుక లీల నే
జోడులేక రయంబునం గుడి సుట్టుపట్టి స్వతంత్రముం
గూడి యుండిన కాలచక్రముఁ గోరి చూడని వారి కే
జాడఁగల్గును గర్మ సంగతిఁ జారుమోక్షపదం బిలన్.
జన్మ హేతు వైన జనకునిర్దేశంబు
తనకుఁ జేయరాని దనుచుఁ దెలిసి
గుణమయ ప్రవృత్తి ఘోరాధ్వ నిశ్శ్వాస
నిరతుఁ డగుచుఁ జేయ నేరఁ డతఁడు."
అని తమలో వితర్కించి యా కుమారు లప్పుడు.
వినవయ్య! భూపాల! మునివరేణ్యుని మాట
లనువొందఁ దలపోసి వినయ మలర
వలగొని యతనికి వందనంబు లొనర్చి
తిరిగి యెన్నఁడు రాని తెరువు పట్టి
చయ్యన నేగిరి సహజ సత్త్వ బ్రహ్మ
మయమైన పంకజనయను పాద
పద్మ మరందంబు పానంబు జేయుచు
మత్తిల్లి నిలిచిన మానసాళి
బరిణమింప విష్ణుఁ బాడుచుఁ దత్కీర్తి
సరణి మ్రోయు మహతి సంఘటించి
నారదుండు గుణవిశారదుం డెందేనిఁ
జనియెఁ దన్ను జగము సన్నుతింప.
అప్పుడు దక్షుఁడు దనయులు
దప్పి మహాపథము గనుటఁ దగ నారదుఁడే
చెప్పినఁ గప్పిన శోకము
ముప్పిరిగొని చిత్తవృత్తి మూరిం బోవన్.
అడలుచు నున్న వచ్చి కమలాసనుఁ డూఱడిలంగఁ బల్కె మున్
పడసిన లీలఁ బుత్రుల నపార గుణాఢ్యులఁ గాంచుమన్న నా
పడఁతుక యందుఁ బల్వురను బన్నుగఁ దా శబళాశ్వ సంఙ్ఞలం
బెడఁగగు వారిఁ బుణ్యముల చేర్చినవారి సహస్ర సంఖ్యులన్.
పుట్టించిన జనకుని మదిఁ
బుట్టిన తలఁ పెఱిగి వారు పూనికఁ బ్రజలం
బుట్టించు వ్రతముఁ గైకొనిఁ
గట్టిగఁ దప మాచరింపఁగాఁ జనిరి వెసన్.
ఇట్లు శబళాశ్వులు ప్రజాసర్గంబు కొఱకుఁ దండ్రి పంపునం దపంబు
జేయువారై యే తీర్థంబు తీర్థరాజం బై సకలతీర్థఫలంబు నాలోకన
మాత్రంబునన నుగ్రహించుచు సకలపాపంబుల నిగ్రహించు, నే తీర్థ
ప్రభావంబున నగ్రజన్ములు ఫలసిద్ధిం బొందుదు, రట్టి నారాయణసర
స్సను పుణ్యతీర్థంబునకుం జని, త దుపస్పర్శమాత్రంబున నిర్ధూత
మలాశయులై.
బ్రహ్మేంద్రాదులు నందనేరని పరబ్రహ్మంబుఁ జింతించుచున్
బ్రహ్మానందముఁ బొంది జిహ్వికలపై బ్రహ్మణ్యమంత్రంబులన్
బ్రహ్మాలోకనవాంఛతో నిలుపుచున్ బ్రహ్మం బితండంచు మున్
బ్రహ్మఙ్ఞాన గురున్ హరిం దపమునం బాటించి ర బ్బాలకుల్.
ఏకపాదాంగుష్ఠ మిలమీఁద సవరించి
నిశ్చల కాయులై నిక్కి నిలిచి
కరములు గీలించి సరవి మీఁదికి నెత్తి
గుఱుతుగాఁ బెనుబయల్ గుట్టిపట్టి
నిడివిగాఁ గ్రూరమై నిగిడిన చూడ్కులఁ
గఁడు దీవ్రభానునిఁ బొడిచిపట్టి
వడిఁ గొంతకాలంబు వాయువు భక్షించి
యంతనుండియు నిరాహారు లగుచు
సకలలోకములకు సంహారకరమును
బేర్చి దేవతలకు భీతికరము
గాఁగ ఘోరతపముఁ గావింపఁ దొడఁగిరి
మహిత చిత్తు ల క్కుమారవరులు.
