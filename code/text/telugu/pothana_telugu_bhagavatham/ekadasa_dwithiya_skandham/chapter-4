నిరుపమసుందరం బయిన శరీరంబు ధరియించి సమస్త కర్మ
తత్పరుండై పరమేశ్వరుండు యదువుల నడంగింపఁ దలఁచు సమ
యంబున జటావల్కల కమండలుధారులును, రుద్రాక్షభూతిభూ
షణ ముద్రాముద్రితులును, గృష్ణాజినాంబరులును నగు విశ్వామి
త్రాసిత దుర్వాసోభృగ్వంగిరః కశ్యప వామదేవ వాలఖిల్యాత్రి వసిష్ఠ
నారదాది మునివరులు స్వేచ్ఛావిహారంబున ద్వారకానగరంబున
కరుదెంచి యందు.
ఘనుని శ్రీకృష్ణునిఁ గౌస్తుభాభరణునిఁ
గర్ణకుండలయుగ్మఘనకపోలుఁ
బుండరీకాక్షు నంభోధరశ్యామునిఁ
గలిత నానారత్న ఘన కిరీటు
నాజానుబాహు నిరర్గళాయుధహస్తు
శ్రీకరపీతకౌశేయవాసు
రుక్మిణీనయన సరోజ దివాకరు
బ్రహ్మాదిసుర సేవ్యపాదపద్ము
దుష్టనిగ్రహ శిష్టసంతోషకరణుఁ
గోటిమన్మథలావణ్యకోమలాంగు
నార్తజనరక్షణైకవిఖ్యాతచరితుఁ
గనిరి కరుణాసముద్రుని ఘనులు మునులు.
వచ్చిన మునిసంఘములకు
విచ్చలవిడి నర్ఘ్యపాద్యవిధు లొనరింపన్‌
మెచ్చగు కనకాసనముల
నచ్చుగఁ గూర్చుండి వనరుహాక్షునితోడన్‌.
“జనములు నిను సేవింపని
దినములు వ్యర్థంబు లగుచుఁ దిరుగుచు నుండుం
దనువులు నిలుకడ గావఁట
వనములలో నున్ననైన వనరుహనాభా!
తరణంబులు భవజలధికి
హరణంబులు దురితలతల కాగమముల కా
భరణంబు లార్తజనులకు
శరణంబులు, నీదు దివ్యచరణంబు లీలన్‌.
ఒక్క వేళను సూక్ష్మరూపము నొందు దీ వణుమాత్రమై
యొక్క వేళను స్థూలరూపము నొందు దంతయు నీవయై
పెక్కురూపులు దాల్తు నీ దగు పెంపు మాకు నుతింపఁగా
నక్కజం బగుచున్న దేమన? నంబుజాక్ష! రమాపతీ!
శ్రీనాయక! నీ నామము
నానాభవరోగకర్మనాశమునకు వి
న్నాణం బగు నౌషధ మిది
కానరు దుష్టాత్ము లకట! కంజదళాక్షా!”
అని యనేకవిధంబులం బ్రస్తుతించిన మునివరులం గరుణాకటాక్ష
వీక్షణంబుల నిరీక్షించి, పుండరీకాక్షుం డిట్లనియె; “మదీయధ్యాన
నామస్మరణంబులు భవరోగహరణంబులును, బ్రహ్మ రుద్రాదిక
శరణంబులును, మంగళకరణంబులును నగు” ననియును, “నా
రూపంబులైన మేదినీసురుల పరితాపంబులఁ బరిహరించు పురు
షుల నైశ్వర్యసమేతులంగాఁ జేయుదు” ననియును, యోగీశ్వరే
శ్వరుండయిన యీశ్వరుం డానతిచ్చి యనంతరంబ “మీర లిచ్చ
టికివచ్చిన ప్రయోజనంబేమి?” యనిన వారలు “భవదీయ పాదార
వింద సందర్శనార్థంబు కంటె మిక్కిలి విశేషం బొండెద్ది?” యని
వాసుదేవవదనచంద్రామృతంబు నిజనేత్రచకోరంబులం గ్రోలి య
థేచ్ఛా విహారులై ద్వారకానగరంబున కనతి దూరంబున నుండు
పిండారకం బను నొక్క పుణ్యతీర్థంబున కరిగి; రంత.
దర్పించి యాదవులు తమ
నేర్పునఁ గొమరారు సాంబు నెలఁతుకరూపం
బేర్పడ శృంగారించియుఁ
గర్పూర సుగంధి పోల్కిఁ గావించి యొగిన్‌.
మూఁకలుగూడి యాదవులు ముందటఁ బెట్టుక యార్చి నవ్వుచుం
బోకలఁ బోవుచున్‌ మునిసమూహము కొయ్యన సాఁగి మ్రొక్కుచుం
“బ్రాకటమైన యీ సుదతి భారపుగర్భమునందుఁ బుత్త్రుఁడో
యేకత మందు బాలికయొ యేర్పడఁ జెప్పు” డటన్న నుగ్రులై.
యదుడింభకులను గనుఁగొని
“మదయుతులై వచ్చి” రనుచు మదిలో రోషం
బొదవఁ గనుఁగొనల నిప్పులు
సెదరఁగ “హాస్యంబు సనునె చేయఁగ” ననుచున్‌.
“వాలాయము యదుకుల ని
ర్మూలకరం బైన యట్టి ముసలం బొక టీ
బాలిక కుదయించును బొం
డాలస్యము లే” దటంచు నటఁబల్కుటయున్‌.
మదోద్రేకులైన యాదవబాలకులు మునిశాపభీతులై వడవడ
వడంకుచు సాంబకుక్షినిబద్ధ చేల గ్రంథివిమోచనంబు సేయు
సమయంబున ముసలం బొక్కటి భూతలపతితం బయిన విస్మ
యంబు నొంది దానిం గొని చని దేవకీనందను సన్నిధానంబునం
బెట్టి యెఱింగించిన నతం డాత్మకల్పిత మాయారూపం బగుట
యెఱింగియు, నెఱుంగని తెఱంగున వారలం జూచి యిట్లనియె.
“మది సెడి కన్నులుగానక
మదయుతులై మునులఁ గల్లమాటలఁ జెనయం
గదిసి కులక్షయకారణ
విదితం బగు శాప మొందు వెఱ్ఱులుఁ గలరే?
ధరణీసురశాపమునకు
హరిహరబ్రహ్మాదులైన నడ్డము గలరే?
నరు లనఁగ నెంత వారలు
గర మరుదుగఁ బూర్వజన్మకర్మముఁ ద్రోవన్‌?
అది గావున యతి నిందాపరత్వంబున యదువంశనాశం బగు;
సందియంబులే” దని పరమేశ్వరుండు వారలం జూచి “సముద్ర
తీరంబున నొక్క మహాపర్వతం బున్నది; యందు నుండు నత్యు
చ్ఛ్రయ విశాలభీషణం బగు పాషాణంబున మీ భుజాబలంబుచేత
నీ ముసలంబు దివిచి దీని చూర్ణంబు సింధు కబంధంబులఁ గలిపి
రండు; పొండ”ని జగద్విభుండైన కృష్ణుం డానతిచ్చిన, వారు నట్ల
చేసి తత్కీలితం బయిన లోహఖండంబును సరకుగొనక సాగరం
బునఁ బడవైచిన నొక్కఝషంబుగ్రసించిన, దాని నొక్క లుబ్ధకుండు
జాలమార్గంబునఁ బట్టికొని, తదుదరగతంబయిన లోహఖండంబు
దెచ్చి బాణాగ్రంబున ముల్కిగా నొనర్చె” నని తత్కథావృత్తాంతంబు
సెప్పిన బాదరాయణిం గనుంగొని రాజేంద్రుం డిట్లనియె.
“చిత్తం బే క్రియ నిలుచుం?
జిత్తజగురు పాదపద్మ సేవ సదా య
త్యుత్తమ మని వసుదేవుఁడు
చిత్తముఁ దగ నిల్పి యెట్లు సెందె మునీంద్రా!”
