ధర్ముండు దక్షపుత్త్రిక
నిర్మలమతిఁ బెండ్లియాడి నెఱిఁ బుత్త్రుని స
త్కర్ముని నారాయణ ఋషి
నర్మిలిఁ గనె నతఁడు బదరికాశ్రమ మందున్‌.
అట్టి నారాయణాహ్వయుం డైన మౌని
బదరికాశ్రమమందు నపార నిష్ఠఁ
దపముఁ గావింప బలభేది దలఁకి మదిని
మీనకేతను దివిజకామినులఁ బనిచె.
వారు నారాయణాశ్రమంబునకు నతని తపో విఘ్నంబు సేయ
వచ్చు నప్పు డవ్వనంబు సాల రసాల బిల్వ కదళీ ఖర్జూర జంబు
జంబీర చందన వున్నాగ మందారాది వివిధ వృక్ష నిబిడంబును,
పుష్ప ఫల భరిత శాఖావనమ్ర తరులతా బృందంబును, మాధవీ
కుంజమంజరీ పుంజ మకరందపాన మత్తమధుకర నికర ఝంకా
రరవ ముఖరిత హరి దంతరంబును, గనక కమల కహ్లార విలస
త్సరోవిహరమాణ చక్రవాక బక క్రౌంచ మరాళదంపతీ మండల
మండితంబును, మృణాళ భోజనాసక్త సారసచయ చంచూపుట
విపాటిత కమలముకుళకేసర విసర వితత ప్రశస్త సరోవరంబును
నై వెలయు నవ్వనంబున నిందువదన లందంద మందగమనంబు
లం జెందు ఘర్మజలబిందుబృందంబులు నఖాంతంబుల నోసరిం
పుచు డాయంజను నప్పుడు.
మదనుని బాణజాలముల మగ్నతఁ బొందక ధైర్యవంతుఁ డై
ముదితల వాఁడిచూపులకు మోహము నొందక నిశ్చలాత్ముఁడై
హృదయమునందు నచ్యుతు రమేశు ననంతు జగన్నివాసునిన్‌
వదలక భక్తి నిల్పుకొని వారికి నిట్లనె మౌని పెంపునన్,
“జంభారిపంపునను మీ
రంభోరుహవదనలార! యరుదెంచితి; రా
శుంభ ద్విహారవాంఛా
రంభంబునఁ దిరుగుఁ” డనిన లజ్జించి వెసన్‌.
“దేవమునీంద్ర! నీ దివ్యచారిత్రంబు
నెఱిఁగి సన్నుతిసేయ నెవ్వఁ డోపుఁ?
బుత్త్ర మిత్ర కళత్ర భోగాదులను మాని
తపము గావించు సద్ధర్ములకును
విఘ్నముల్‌ సెందునే? విశ్వేశుఁ గొల్చిన
యతనికి నంతరాయంబు గలదె?
కామంబుఁ గ్రోధంబుఁ గల తపస్వితపంబు
పల్వలోదకములభంగిఁ గాదె?
నిన్ను వర్ణింప నలవియే? నిర్మలాత్మ!
రమణ లోఁగొను మా యపరాధ” మనుచు
సన్నుతించిన నతఁడు ప్రసన్నుఁ డగుచుఁ
దనదు సామర్థ్య మెఱిఁగింపఁ దలఁచి యపుడు.
అమ్మునీశ్వరుండు పరమాశ్చర్యవిధానంబుగా నిజతనూరుహం
బులవలనం ద్రికోటి కన్యకానివహంబుల నుద్భవింపం జేసిన,
గంధర్వవిబుధకామినీ సముదయంబులు పరమాద్భుత భయం
బులు మనంబులం బొడమ సన్నుతించి, య వ్విలాసినీసమూ
హంబులో నూర్వశియను దానిం గొనిచని, పాకశాసను సభాసద
నంబునం బెట్టి తద్వృత్తాంతం బంతయు విన్నవించిన నాశ్చర్య
యుక్త హృదయుండయి సునాసీరుం డూరకుండె; నట్టి నారాయణ
మునీశ్వరుచరిత్రంబు వినువారలు పరమ కల్యాణగుణవంతు
లగుదు రని చెప్పిన.
ఋషభునకు నాత్మయోగ మీ రీతిఁ జెప్పె;
నచ్యుతుఁడు భూమిభారము నడఁప నంత
సొరిది నవతారములు దాల్చి సొంపు మీఱ
రాత్రిచరులను జంపె నీరసముతోడ.
అట్టి పరమేశ్వరుని లీలాగృహీతంబులగు మత్స్య కూర్మ వరాహ
నారసింహ వామన రామ రఘురామ రామ బుద్ధ కల్క్యాద్యవతా
రంబు లనేకంబులు గలవు; వాని నెఱిఁగి నుతియింప శేషభాషా
పతులకైన నలవి గాదు; మఱియును.
నవ వికచ సరసిరుహ నయనయుగ! నిజచరణ
గగనచరనది జనిత! నిగమవినుత!
జలధిసుత కుచకలశ లలిత మృగమద రుచిర
పరిమళిత నిజహృదయ! ధరణిభరణ!
ద్రుహిణముఖ సురనికర విహిత నుతికలితగుణ!
కటిఘటిత రుచిరతర కనకవసన!
భుజగరిపు వరగమన! రజతగిరిపతివినుత!
సతతజపరత! నియమసరణి చరిత!
తిమి కమఠ కిటి నృహరి ముదిత! బలి నిహి
త పద! పరశుధర! దశవదన విదళన!
మురదమన! కలికలుష సుముదపహరణ!
కరివరద! ముని నర సుర గరుడ వినుత!
ఇ వ్విధంబునం బ్రవర్తిల్లిన శ్రీమన్నారాయణమూర్తి లీలావిలాసంబు
లనంతంబులు గలవు; మనోవాక్కాయకర్మంబుల హరిపూజనంబు
సేయక, విపరీత గతులం దిరుగుచుండు జడుల కెవ్విధం బగు
గతిగలుగు?” ననిన నప్పు డప్పుడమిఱేఁ డప్పరమపురుషుం
జూచి “యట్టి జడులు ముక్తి నొందు నుపాయం బెట్టు లంతయు
నెఱింగింపుఁ” డనినఁ జమసుం డిట్లనియె
“హరిముఖ బాహూరు వరపదాబ్జములందు
వరుసఁ జతుర్వర్ణ వర్గసమితి
జనియించె; నందులో సతులును శూద్రులు
హరిఁ దలంతురు; కలిహాయనముల
వేదశాస్త్ర పురాణ విఖ్యాతులై కర్మ
కర్తలై విప్రులు గర్వ మెసఁగి
హరిభక్తపరులను హాస్యంబు సేయుచు
నిరయంబు నొందుట నిజము గాదె?
మృదుల పక్వాన్న భోజనములను మాని
జీవహింసకుఁ జనువానిఁ జెందు నఘము;
హరి నుతింపక స్త్రీలోలుఁ డైనఁవాడు
నరకవాసుండు నగుచుండు ననవరతము.
అట్లు గావున గృహ క్షేత్ర పుత్త్ర కళత్ర ధనధాన్యాదులందు మోహి
తుండయి ‘ముక్తిమార్గంబు లప్రత్యక్షంబు’ లని నిందించువాఁడును,
హరి భక్తివిరహితుండును, దుర్గతిం గూలుదు” రని మునివరుం
డానతిచ్చిన విదేహుం డిట్లనియె.
“ఏ యుగంబునందు నే రీతి వర్తించు?
నెట్టి రూపువాఁడు? నె వ్విధమున
మును నుతింపఁబడెను మునిదేవగణముచే
విష్ణుఁ డవ్యయుండు విశ్వవిభుఁడు?”
అనిన విని యందుఁ గరభాజనుం డిట్లనియె; “ననేకావతారంబులు
నానా రూపంబులును బహువిధ వర్ణంబులునుం గలిగి, రాక్షసు
లను సంహరించి, దుష్టజన నిగ్రహంబును శిష్టజన పరిపాలనం
బునుం జేయుచుఁ గృతయుగంబున శుక్లవర్ణుండై చతుర్బాహుం
డై జటావల్కల కృష్ణాజి నోత్తరీయ జపమాలికా దండ కమండలు
ధరుండయి హరి నిర్మలతపోధ్యానానుష్ఠానగరిష్ఠు లైన పురుష
శ్రేష్ఠులచేత హంసుండు సువర్ణుండు వైకుంఠుండు ధర్ముం డమ
లుండు యోగేశ్వరుం డీశ్వరుండు పురుషుం డవ్యక్తుండు పరమా
త్ముం డను దివ్యనామంబులం బ్రసిద్ధి వహించి గణుతింపంబడుఁ;
ద్రేతాయుగంబున రక్తవర్ణుం డయి బాహుచతుష్క మేఖలాత్రయ
విశిష్టుం డయి హిరణ్యకేశుండును, వేదత్రయస్వరూపుండును,
స్రుక్‌ స్రువా ద్యుపలక్షణ శోభితుండునయి విష్ణు యజ్ఞ పృశ్నిగర్భ
సర్వదేవోరుక్రమ వృషాకపి జయంతోరుగాయాఖ్యల బ్రహ్మవాదుల
చేత నుతియింపంబడు; ద్వాపరంబున శ్యామలదేహుండును
పీతాంబరధరుండును బాహుద్వయోపశోభితుండును దివ్యాయు
ధధరుండును శ్రీవత్స కౌస్తుభ వనమాలికా విరాజమానుండును
మహారాజోపలక్షణుండు నై జనార్దన వాసుదేవ సంకర్షణ ప్రద్యు
మ్నానిరుద్ధ నారాయణ విశ్వరూప సర్వభూతాత్మ కాది నామం
బుల వెలసి, మూర్ధాభిషిక్తులచేత సన్నుతింపంబడు; కలియుగం
బునఁ గృష్ణవర్ణుండును గృష్ణ నామకుండునునై భక్తసంరక్షణార్థంబు
పుండరీకాక్షుండు యజ్ఞ సంకీర్తనంబుల చేతం బ్రస్తుతింపబడు;
హరి రామ నారాయణ నృసింహ కంసారి నలినోదరాది బహువిధ
నామంబులచే బ్రహ్మవాదులైన మునీంద్రులు నుతియింపుదురు;
మఱియును.
ద్రవిడ దేశంబునందులఁ దామ్రపర్ణి
సహ్యజా కృతమాలాది సకలనదుల
కెవ్వఁ డేనిని భక్తితో నేఁగి యచటఁ
బొదలి తర్పణ మొగిఁ జేయఁ బుణ్య మొదవు.
ఇ వ్విధంబునఁ బ్రశంసింపఁదగిన కావేర్యాది మహానదీపావనజల
స్నాన పాన దానంబులను, విష్ణుధ్యానకథాసుధార సానుభవం
బుల నిరూఢులగు భాగవతోత్తములు గలిగిరేనిం జెడని పదంబు
నుంబొందుదు” రని ఋషభకుమారులు భగవత్ప్రతిబింబంబుల
యిన పరమపురుషులుం బోలె విదేహజనపాలునకు నిశ్శ్రేయః
పదప్రాప్తికరంబు లైన భగవద్భక్తి ధర్మంబు లుపదేశించి యంతర్ధా
నంబు నొందిరి; మిథిలేశ్వరుండును జ్ఞానయోగం బంగీకరించి
నిర్వాణపదంబు నొందె; నీ యుపాఖ్యానంబు వ్రాసినఁ బఠించిన
వినిన నాయురారోగ్యైశ్వర్యములు గలిగి పుత్త్ర పౌత్త్ర వంతులై సకల
కలికల్మష రహితులై విష్ణులోక నివాసు లగుదు” రని నారదుండు
వసుదేవునకుం జెప్పి మఱియును.
“కమలాక్షపదభక్తి కథనముల్‌ వసుదేవ!
విని యఘంబులఁ బాసి వెలసి తీవు
భువనప్రసిద్ధిగాఁ బొలుపొందు సత్కీర్తి
కైవల్యలక్ష్మియుఁ గలుగు మీఁద
నారాయణుండు నీ నందనుం డను మోహ
మెడలించి విష్ణుగాఁనెఱిఁగి కొలువు
మతఁడు నీ తనయుఁడై యవతరించుటఁజేసి
సిద్ధించె దేహసంశుద్ధి నీకు
సరససల్లాప సౌహార్ధ సౌష్ఠవమునఁ
బావనంబైతి శిశుపాల పౌండ్ర నరక
ముర జరాసంధ యవనులు ముదముతోడ
వాసుదేవునిఁ జెందిరి వైరు లయ్యు.
దుష్టజన నిగ్రహంబును
శిష్టప్రతిపాలనంబు సేయన్‌ హరి దా
సృష్టి నవతార మొందెను
స్రష్టృముఖానేక దివిజసంఘము వొగడన్‌.
అట్లుగావున లోకరక్షణార్థంబు గృష్ణుండవతారంబునొందె” నని హరి
భక్తిపరంబు లగు నుపాఖ్యానంబులు నారదుం డుపన్యసించిన
విని విస్మితచిత్తులై దేవకీవసుదేవులుగృష్ణుని పరమాత్మునిగా
విచారించి” రని శుకుండు రాజునకుంజెప్పిన నతండు “మునీంద్రా!
యదువుల నే ప్రకారంబున హరి హరియించె? సపరివారు లగు
బ్రహ్మరుద్రేంద్రదిక్పాలకమునీంద్రులు ద్వారకానగర ప్రవేశం బెట్లు
సేసిరి? యేమయ్యె? మఱియుఁ బరమేశ్వర కథామృతంబు వీను
లలరం జవిగొనియు, నింకం దనివి సనదు; భక్తరక్షకుండగు హరి
చారిత్రం బేరీతిఁ జాగెఁ? దర్వాతి వృత్తాంతం బంతయు నెఱింగింపు
మనిన శుకుం డిట్లనియె.
