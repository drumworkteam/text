పంకజనాభుఁ డుద్ధవునిపైఁ గల కూర్మిని జెప్పె నొప్ప నెం
దంకిలి లేక “యన్నిదిశలందుఁ జరించుచు నిత్యతృప్తుఁడై
శంకరవేషధారి యొక సంయమి యా యదురాజుఁ జేర“ నే
వంకనునుండి వచ్చి” తన వానికి నిట్లనె నర్థి నేర్పడన్‌.
అవధూత వల్కె నంతటఁ
“బ్రవిమల విజ్ఞాన నిపుణ భవ్యులు గురువుల్‌
తవిలిన నిరువదినలువురు
నవనిన్‌ విజ్ఞాని నైతి” నని పల్కుటయున్‌.
అంత యదుప్రవరుండు “దేహి లోభమోహాదులవర్జించి జనార్దనుని
నే విధంబునం జేరవచ్చు? నెఱింగింపు” మనిన నతం డిట్లనియె.
“పరధన పరదార పరదూషణాదులఁ
బరవస్తుచింతదాఁ బరిహరించి
ముదిమిచే రోగము లుదయింప కటమున్న
తనువు చంచలతను దగులకుండ
బుద్ధిసంచలతచేఁ బొదలక యట మున్న
శ్లేష్మంబు గళమునఁ జేరకుండ
శక్తియుక్తుల మది సన్నగిల్లక మున్న
భక్తి భావనచేతఁ బ్రౌఢుఁ డగుచు
దైత్యభంజను దివ్యపాదారవింద
భజన నిజభక్తి భావనఁ బ్రాజ్ఞుఁ డగుచు
నవ్యయానందమును బొందు ననుదినంబు
నతఁడు కర్మవిముక్తుఁడౌ ననఘచరిత!
దారలయందుఁ, బుత్త్ర ధన ధాన్యము లందు ననేక భంగులం
గూరిమి సేయు మర్త్యుఁ డతి ఘోర వియోగజ దుఃఖమగ్నుఁడై
నేరుపు దక్కి, చిక్కువడి నీతి వివేక విహీనుడై మనో
భారముతోఁ గపోతపతి భంగి నిజంబుగ బోవు నష్టమై.
ఇందుల కొక్క యితిహాసంబు గలదు; మహారణ్యంబున నొక్క కపో
తంబు దారసమేతంగా నొక్క నికేతనంబు నిర్మించి యన్యోన్య
మోహాతిరేకంబునఁ గొంతకాలంబునకు సంతానసమృద్ధిగలదియై
యపరిమితంబు లయిన పిల్లలు దిరుగాడుచుండఁ గొన్ని మాసం
బులు భోగానుభవంబునం బొరలుచుండఁ గాలవశంబున నొక్క
లుబ్ధకుం డురు లొడ్డిన నందు దారాపత్యంబులు దగులువడిన
ధైర్యంబు వదలి మోహాతిరేకంబునం గపోతంబు కళత్ర పుత్త్ర
స్నేహంబునం దాను నందుఁజొచ్చి యధికచింతాభరంబునం గృశీ
భూతంబయ్యెఁ; గావున నతితీవ్రంబయిన మోహంబు గొఱగా దట్లు
గాన నిరంతర హరిధ్యానపరుండై భూమి పవన గగన జల కృపీట
భవ సోమ సూర్య కపోత తిలిప్స జలధి శలభ ద్విరేఫ గజ మధు
మక్షికా హరిణ పాఠీన పింగళా కురర డింభక కుమారికా శరకృ
త్సర్ప లూతా సుపేశకృత్సముదయంబులు మొదలుగాఁ గలవాని
గుణగణంబు లెఱింగికొని యోగీంద్రులు మెలంగుదు; ”రనిన.
“ఇవి తెలియవలయు నాకును
బ్రవిమలమతి వీనిఁ దెలియఁ బలుకు” మనంగాఁ
క్రమమున వినుమని కృష్ణుఁడు
సవినయుఁడగు నుద్ధవునికిఁ జయ్యనఁ జెప్పెన్‌.
ఇ వ్విధంబున భూమివలన సైరణయు, గంధవహునివలన
బంధురంబగు పరోపకారంబును, విష్ణుపదంబువలనఁ గాలసృష్ట
గుణసాంగత్యంబు లేమియు, నుదకంబువలన నిత్యశుచిత్వం
బును, నసితపథునివలన నిర్మలత్వంబును, నిశాకర ప్రభాకరుల
వలన నధికాల్పసమత్వజీవ గ్రహణ మోక్షణంబులును, గపోతం
బులవలనఁ గళత్ర పుత్ర స్నేహంబును, నజగరంబువలన స్వేచ్ఛా
విహారసమాగతాహారంబును, వననిధివలన నుత్సాహ రోషంబు
లును, శలభంబువలన శక్త్యనుకూల కర్మాచరణంబును, భృంగం
బువలన సారమాత్రగ్రహణ విశేషంబును, స్తంబేరమంబువలనం
గాంతా వైముఖ్యంబును, సరఘవలన సంగ్రహ గుణంబును,
హరిణంబువలనం జింతాపరత్వంబును, జలచరంబువలన జిహ్వా
చాపల్యంబును, బింగళవలన యథాలాభసంతుష్టియుఁ, గురరం
బువలన మోహపరిత్యాగంబును, డింభకువలన విచారపరిత్యాగం
బును, గుమారికవలన సంగత్యాగంబును, శరకారునివలనం దదే
కనిష్ఠయు, దందశూకంబువలనం బరగృహవాసంబును, నూర్ణ
నాభివలన సంసారపరిత్యాగంబును, గణుందురువలన లక్ష్యగత
జ్ఞానంబు విడువకుండుటయు ననంగల వీని గుణంబు లెఱింగి
మఱియుఁగామ క్రోధ లోభ మోహ మద మాత్సర్యంబు లను నరిష
డ్వర్గంబుల జయించి, జరామరణవిరహితంబుగా వాయువశంబు
సేసి, గాత్రపవిత్రత్వంబుకొఱకు షట్కర్మ నిరతుండయి, పుర నగర
గ్రామంబులు పరిత్యజించి పర్వ తారణ్యంబుల సంచరించుచు,
శరీర ధారణార్థంబు నియతస్వల్పభోజనుండై, ఖేద మోదంబులు
సరియకా భావించి లోభమోహంబులు వర్జించి, నిర్జితేంద్రియుం
డయి నన్నె కాని యొండెఱుంగక యాత్మ నిష్ఠచేఁ బవిత్రాంతఃకర
ణుండైన యోగి నాయందు గలయుం గావున.
మోహితుఁడై వసుకాంక్షా
వాహినిలోఁ జిక్కి క్రూరవశుఁడౌ మనుజుం
డూహాపోహ లెఱుంగక
దేహము నలఁగంగఁ జేయు దీనత నెపుడున్‌.
ఇందులకుఁ బురాతన వృత్తాంతంబు గలదు; సావధానచిత్తుండవై
వినుము; మిథిలా నగరంబునఁ బింగళ యను గణికారత్నంబు
గలదు; దానివలనం గొంత పరిజ్ఞానంబుఁ గంటి? నదెట్లనిన నమ్మా
నిని ధనకాంక్ష జేసి యాత్మసఖుని మొఱంగి ధనం బిచ్చువానిం
జేకొని నిజనికేతనాభ్యంతరంబునకుం గొనిచని రాత్రి నిద్రలేకుండు
చుఁ బుటభేదన విపణిమార్గంబులఁ బర్యటనంబు సలుపుచు నిద్రా
లస్య భావంబున జడనుపడి, యర్థాపేక్షం దగిలి తిరిగి యలసి,
యాత్మ సుఖంబు సేయు నతండె భర్త యని చింతించి నారాయ
ణు నిట్లు చింతింప నతని కైవల్యంబు సేరవచ్చు నని విచారించి,
నిజశయనస్థా నాదికంబు వర్జించి వేగిరంబ వాసుదేవ చరణార
వింద వందనాభిలాషిణియై దేహంబు విద్యుత్ప్రకారం బని చింతిం
చి పరమతత్త్వంబు నందుఁ జిత్తంబు గీలుకొలిసి ముక్తురా లయ్యె
నని యెఱింగించి.
దేహము నిత్యము గా దని
మోహముఁ దెగఁ గోసి సిద్ధమునివర్తనుఁడై
గేహము వెలువడి నరుఁడు
త్సాహమునుం జెందు ముక్తిసంపద ననఘా!
మఱియు నొక్క విశేషం బయిన పురాతనపుణ్యకథ వినుము; కన
కావతీపురంబున నొక్క ధరామరుని కన్యకారత్నంబు గల; దవ్వ
ధూతిలకంబు రత్నసమేతంబు లగు కంకణంబులు ధరియించి
బంధుజనంబులకుఁ బరమాహ్లాదంబుగా నన్నంబు గావించుట
కొఱకు శాలితండులంబులు దంచునప్పుడు ముసలగ్రహణభారం
బునఁ గంకణంబు లతిరావంబుగా మ్రోయుచుండ న ప్పరమపతి
వ్రత యందులకు నసహ్యపడి యన్నియు డులిచి యొక్కటి నిలి
పె; నట్లుగావునఁ దత్తఱపడక భగవదాయత్తంబైన యేకచిత్తంబునం
బ్రసన్నచిత్తులై నరులు ముక్తు లగుదురు; గావున నవిద్యావిద్యలు
నా మాయగా విచారించి, కేవల పశుమార్గులు కాక షడ్గుణైశ్వర్య
సంసన్నులైన యోగీశ్వరుల పగిది సుఖంబు గోరక యుండు
వారలు ముక్తు లగుదురు; సర్వంబును విష్ణుమాయగాఁ దెలియు”
మని యుద్ధవునికిం జెప్పిన నతండు “దేవా! నీరూపం బేలాగునం
గానవచ్చు”ననిన నతండిట్లనియె; “భక్తిభావనపరాయణుండై కృపా
రస తత్పరుండై మితభాషణుండై బొంకక కర్మంబులు మదర్పణం
బుగాఁ జేసిన యతండు భాగవతుఁడనం బరఁగు; మత్కథలును
మజ్జన్మకర్మంబులును వినుచు మత్సేవకులైన భాగవతులం జూచి
తన గృహంబునకుం గొనిపోయి, మజ్జన పూజన భోజన శయనా
సనాదికంబులఁబరితుష్టులం జేసిన యతండైనను భాగవతుండనఁ
బడు; నిట్లెంతకాలంబు జీవించు, నంతకాలంబును నడపునతండు
మద్రూపంబున వైకుంఠనిలయంబు నొందు; నదియునుం గాక
గంధ పుష్ప ధూప దీప నైవేద్యంబుల లక్ష్మీసమేతుండనై, శంఖ
చక్ర గదాశార్‌ఙ్గాది యుక్తుఁడ నైన నన్ను శుక సనకాది యోగీం
ద్రులును, నంబరీష విభీషణ రుక్మాంగదులు మొదలు గాఁగల
భాగవతులును, శాస్త్రాచారచోదితులు గాక భక్తి భావనావిశేషంబున
నేమఱక నిత్యంబును జింతనాయత్తులై యెఱింగిరి; మధురాపు
రంబునకు హలాయుధసమేతుండనై యే నరుగుచో, గోపిక లోపి
కలు లేక భక్తియోగంబునఁ జింతించి ముక్తలై; రిది భక్తియోగప్రకా
రం” బని యుద్ధవునికిం జెప్పిన.
“ధ్యానం బేక్రియ నిలుచును?
ధ్యానం బే రీతిఁ దగు? నుదాత్తచరిత్రా!
ధ్యానప్రకార మంత య
నూనంబుగఁ జెప్పు మయ్య యుర్వీరమణా!”
అని యడిగిన న య్యాదవేంద్రుం డిట్లని పలుకం దొడంగె; “దారు
మధ్యభాగంబున ననలంబు సూక్ష్మరూపంబున వర్తించు చందం
బున నందంబై సకలశరీరులయందు నచ్ఛేద్యుండు నదాహ్యుండు
నశోష్యుండునైన జీవుండు వసించి యుండు” ననిన హరికి నుద్ధ
వుం డిట్లనియె; “సనక సనందనాది యోగీంద్రులకు యోగమార్గం
బేరీతి నానతిచ్చితి, వది యేవిధం? బానతీయవే” యని యభ్యర్థిం
చిన నతం డిట్లనియె; “వారలు చతుర్ముఖునడిగిననతండు, “నేను
ను దెలియనేర” ననిన వారలు విస్మయం బందుచుండ నేనా సమ
యంబున హంసస్వరూపుండ నై వారల కెఱింగించిన తెఱుంగు
వినుము; పంచేంద్రియంబులకు దృష్టం బయిన పదార్థం బనిత్యం
బు; నిత్యదృష్టి బ్రహ్మం బని తెలియవలయు; దేహి కర్మార్జిత
దేహుండై సంసారమమతలు నిరసించి, నిశ్చలజ్ఞాన యుక్తుండై
మత్పదప్రాప్తుండగు; స్వప్నలబ్ధ పదార్థంబు నిజంబు గాని క్రియఁ
గర్మానుభవపర్యంతంబు కళేబరంబు వర్తించు నని సాంఖ్యయోగం
బున సనకాదుల కెఱింగించిన విని, బ్రహ్మ మొదలైన దేవత లెఱిం
గిరి; వారివలన భూలోకంబునఁ బ్రసిద్ధం బయ్యె; నదిగావున నీవు
ను నెఱింగికొని, పుణ్యాశ్రమంబులకుం జను; మస్మదీయ భక్తియు
క్తుండును, హరిపరాయణుండునైన యతని చరణరజఃపుంజంబు
తన శరీరంబు సోఁకజేయు నతండును, ముద్రాధారణపరులకును
హరి దివ్యనామంబులు ధరియించు వారలకు నన్నోదకంబుల
నిడు నతండును, వాసుదేవభక్తులం గని హర్షించు నతండును,
భాగవతు” డని చెప్పి మఱియు “సర్వసంగపరిత్యాగంబు సేసి,
యొండెఱుంగక నన్నే తలంచు మానవునకు భుక్తి ముక్తి ప్రదా
యకుండనై యుండుదు” నని యానతిచ్చిన నుద్ధవుండు “ధ్యాన
మార్గంబే రీతి? యానతీయవలయు” ననిన హరి యిట్లనియె;
ఏకాంత మానసులై హస్తాబ్జంబు లూరుద్వయంబున సంధించి,
నాసాగ్రంబున నీక్షణంబు నిలిపి, ప్రాణాయామంబున నన్ను
హృదయగతుంగాఁ దలంచి, యష్టాదశ ధారణాయోగసిద్ధు లెఱింగి,
యందణిమాదులు ప్రధాన సిద్ధులుగాఁదెలిసి, యింద్రియంబుల
బంధించి, మనం బాత్మయందుఁ జేర్చి, యాత్మనాత్మతోఁ గీలించిన
బ్రహ్మపదంబుఁ బొందు; భాగవతశ్రేష్ఠు లితరధర్మంబులు మాని
నన్నుం గాంతురు; తొల్లి పాండునందనుఁడగు నర్జునుండు యుద్ధ
రంగంబున విషాదంబు నొంది యిట్ల యడిగిన నతనికి నేఁ జెప్పిన
తెఱం గెఱింగించెదఁ; జరాచరభూతంబయిన జగంబంతయు మదా
కారంబుగా భావించి, భూతంబులందు నాధారభూతంబును, సూ
క్ష్మంబులందు జీవుండును, దుర్జయంబులందు మనంబును,
దేవతలందుఁ బద్మగర్భుండును, వసువులందు హవ్యవాహుం
డును, నాదిత్యులందు విష్ణువును, రుద్రులందు నీలలోహితుం
డును, బ్రహ్మలందు భృగువును, ఋషులందు నారదుండును,
ధేనువులందుఁ గామధేనువును, సిద్ధులయందుఁ గపిలుండును,
దైత్యులయందుఁ బ్రహ్లాదుండును గ్రహంబులందుఁ గళానిధియును,
గజంబులయం దైరావతంబును, హయంబులయం దుచ్చైశ్శ్రవం
బును, నాగంబులందు వాసుకియును, మృగంబులందుఁ గేస
రియు, నాశ్రమంబులందు గృహస్థాశ్రమంబును, వర్ణంబులయం
దోంకారంబును, నదులందు గంగయు, సాగరంబుల యందు
దుగ్ధసాగరంబును, నాయుధంబులందుఁ గార్ముకంబును, గిరు
లందు మేరువును, వృక్షంబుల యందశ్వత్థంబును, నోషధుల
యందు యవలును, యజ్ఞంబుల యందు బ్రహ్మయజ్ఞంబును,
వ్రతంబులం దహింసయు, యోగంబులం దాత్మయోగంబును, స్త్రీల
యందు శతరూపయు భాషణంబులయందు సత్యభాషణంబును,
ఋతువులందు వసంతాగమంబును, మాసంబులలో మార్గశీర్షం
బును, నక్షత్రంబులలో నభిజిత్తును, యుగంబులందుఁ గృతయు
గంబును, భగవదాకారంబులందు వాసుదేవుండును, యక్షుల
లోఁ గుబేరుండును, వానరులం దాంజనేయుండును, రత్నంబు
లందుఁ బద్మరాగంబును, దానంబులలోనన్నదానంబును, దిథు
లయం దేకాదశియు, నరులయందు వైష్ణవుండై భాగవతప్రవర్తనం
బ్రవర్తించువాఁడును, నివియన్నియు మద్విభూతులుగా నెఱుంగు
మని కృష్ణుం డుద్ధవునకు నుపన్యసించిన వెండియు నతం డిట్ల
నియె.
“వర్ణాశ్రమధర్మంబులు
నిర్ణయముగ నాన తిమ్ము నీరజనాభా!
కర్ణరసాయనముగ నవి
వర్ణింపుము, వినెద నేఁడు వనరుహనేత్రా!”
అనినం గృష్ణుండు నాలుగు వర్ణంబుల యుత్పత్తియు నాలు గా
శ్రమంబుల కిట్టిట్టి వర్హంబు లనియును, నాలుగు వేదంబులం
జెప్పిన ధర్మంబులును, బ్రవృత్తి నివృత్తి హేతువు లగు పురాణే
తిహాస శాస్త్రంబులును, వైరాగ్యవిజ్ఞానంబులును నివి మొదలుగాఁ
గల వన్నియు నెఱిగించి, “సర్వధర్మాన్పరిత్యజ్య మామేకం శరణం
వ్రజ” యను నుపనిషత్తుల్యంబగు గీతావచన ప్రకారంబున నెవ్వఁ
డేని నా యందు మతి గలిగి వర్తించు వాఁడు నేనని పలుకంబడుఁ;
బెక్కు విధంబుల వాదంబు లేల? యని యెందును దగులువడక
నామీఁదఁ దలంపు గలిగి వర్తింపు” మనిన నుద్ధవుం డిట్లనియె.
“తెలియనివి కొన్ని సెప్పితి;
తెలియంగల వెల్ల నింకఁ దెలుపుము కృష్ణా!
వల నెఱిఁగి మెలఁగవలయును
నలినాసనజనక! భక్తనతపదయుగళా!”
అని యుద్ధవుం డడగినం బ్రబుద్ధమనస్కుం డయిన పుండరీకా
క్షుండు “నీ ప్రశ్నంబులు దుర్లభంబు లయినను వినుము;
నియమ శమ దమాదులు దపంబును సుఖదుఃఖంబులు స్వర్గ
నరకంబులుననం బరఁగినవి యెవ్వి, దరిద్రుం డెట్టివాఁ డీశ్వరుండె
వ్వం, డని నీవు నన్నడిగిన యర్థంబు లెల్ల వేఱువేఱ వివరించెద;
మౌనవ్రత బ్రహ్మచర్య క్షమా జప తపంబులును, నతిథిసత్కారం
బును, బరహితంబును, జౌర్యాదిరహితత్వంబును ననునివి మొద
లైనవి నియమంబు లనందగు; నింద్రియనిగ్రహంబును, శత్రుమిత్ర
సమత్వంబును, శమం బనం బరఁగు; మూఢజనులకు జ్ఞానోపదే
శంబును, గామ్యత్యాగంబును, సమదర్శనంబును, వైష్ణవ సమూ
హంబులతోడి భక్తియుఁ, బ్రాణాయామంబును, జిత్తశుద్ధియు నను
నివి కలిమి విద్య యనంబడు; శమదమాది గుణరహితుండును,
మద్భక్తి విరహితుండును నగుట యవిద్య యనందగుఁ; జిత్తశుద్ధి
గలిగి నిత్యతృప్తుండౌట దమం; బిట్టి నియమాది గుణ సహితత్వం
బును మద్భక్తియుక్తియు ననునదియే సుఖంబు; నన్నెఱుంగలేక
తమోగుణంబునం బరఁగుటయె దుఃఖం బనంబడు; బంధు గురు
జనంబుల యెడ భేదబుద్ధి నొంది, శరీరంబు నిజ గృహంబుగా
భావించినవాఁడె దరిద్రుం; డింద్రియ నిరసనుండును, గుణ సంగ
విరక్తుండు నైనవాఁడె యీశ్వరుండు; నాయందుఁ దలంపు నిలిపి,
కర్మయోగంబునందును, భక్తి యోగంబునందును వాత్సల్యంబు
గలిగి జనకాదులు కైవల్యంబుఁ జెందిరి; భక్తియోగంబునం జేసి
బలి ప్రహ్లాద ముచుకుందాదులు పరమ పదప్రాప్తులై; రది గావున
నిది యెఱింగి నిరంతర భక్తియోగం బధికంబుగా నీ మనంబున
నిలుపుము; మృణ్మయంబైన ఘటంబున జలంబులు జాలుగొను
తెఱంగున దినదినంబునకు నాయువు క్షయం బై మృత్యువు
సన్నిహితం బై వచ్చుఁ గావున నిది యెఱింగి నిరతంరంబును
న న్నేమఱక తలంచుచుండు నతండు నాకుం బ్రియుండు.
“గర్భమునఁ బరిజ్ఞానము
నిర్భరమై యుండు జీవునికిఁ దుది నతఁ డా
విర్భూతుఁ డైనఁ జెడు నం
తర్భావంబైన బోధ మంతయు ననఘా!
అట్లు గావున జనుండు బాల్య కైశోర కౌమార వయోవిశేషంబుల
వెనుకనైననుం, బెద్దయైన వెనుకనైనను, న న్నెఱింగెనేనిఁ గృత
కృత్యుండగుఁ; సంపద్గర్వాంధుండైన నంధకారకూపంబునం బడు;
వానిం దరిద్రునింగాఁ జేసిన జ్ఞానియై యస్మత్పాదారవింద వందనా
భిలాషియై ముక్తుండగు; నట్లు గావున దేహాభిమానంబు వర్జించి
యైహికాముష్మిక సుఖంబులఁ గోరక మనంబు గుదియించి యే
ప్రొద్దు నన్నుఁదలంచువాఁడు వైకుంఠపద ప్రాప్తుండగు; నేను నతని
విడువంజాలక వెనువెంట నరుగుదు; నార దాది మునులు భక్తి
భావంబునం జేసి నా రూపం బై” రని యుద్ధవునకుం జెప్పిన,
నతండు మఱియు నిట్లనియె.
“అయ్యా! దేవ! జనార్దన!
నెయ్యంబున సృష్టికర్త నేర్పరియై తా
నొయ్యన నడపును నెవ్వఁడు
సయ్యన నెఱిఁగింపవయ్య! సర్వజ్ఞనిధీ!”
అనుటయు హరి యుద్ధవునకుం జెప్పె; “నట్లు మత్ప్రేరితంబులై
మహదాది గుణంబులు గూడి యండం బై యుద్భవించె; నా
యండంబువలన నేనుద్భవించితి; నంత నా నాభివివరంబున
బ్రహ్మ యుదయించె; సాగరారణ్య నదీ నద సంఘంబులు మొద
లుగాఁ గల జగన్నిర్మాణంబు లతనివలనం గల్పించితి; నంత శతా
నందునకు శతాబ్దంబులు పరిపూర్ణం బైన ధాత్రి గంధంబునం ద
డంగు; నా గంధం బుదకంబునం గలయు; నా యుదకంబు రసం
బున లీనంబగు; నా రసంబు తేజోరూపంబగు; నా తేజంబు రూపం
బున సంక్రమించు; నా రూపంబు వాయువందుం గలయు; వా
యువు స్పర్శగుణసంగ్రాహ్యం బైన స్పర్శగుణం బాకాశంబున
లయంబగు; నా యాకాశంబు శబ్దతన్మాత్రచే గ్రసియింపఁబడిన
నింద్రియంబులు మనోవైకారిక గుణంబులం గూడి యీశ్వరునిం
బొంది, యీశ్వరరూపంబు దాల్చు; నేను రజస్సత్త్వతమోగుణ
సమేతుండ నై త్రిమూర్తులు వహించి, జగదుత్పత్తి స్థితి లయ
కారణుండనై వర్తిల్లుదుఁ; గావున నీ రహస్యంబు నీకు నుపదేశిం
చితిఁ, బరమపావనుండవుఁ బరమభక్తి యుక్తుండవుఁ గ”మ్మని
చెప్పె; నంత.
“రూపు లేని నీకు రూఢిగా యోగులు
రూపు నిల్పి నిన్ను రుచిరభక్తిఁ
గొల్చి యుండ్రు; వారికోర్కుల నిచ్చెద
వేమిలాగు? నాకు నెఱుఁగఁ బలుకు.”
అని యుద్ధవుం డడిగిన నారాయణుం డిట్లనియె; “నేను సర్వవర్ణం
బులకుసమంబైన పూజాప్రకారం బెఱింగించెద; నాచారంబునంజేసి
యొకటిఁ బాషాణమృణ్మయదారువులం గల్పించి, నాద రూపంబుగా
నిల్పి కొని కొందఱు పూజింతురు; కాంస్య త్రపు రజత కాంచన
ప్రతిమావిశేషంబు లుత్తమంబు; లిట్లు నా ప్రతిమారూపంబు లందు
మద్భావం బుంచి కొల్చినవారికి నేఁ బ్రసన్నుండనగుదు; నీ లోకం
బున మనుష్యులకు ధ్యానంబు నిలువనేరదు; గావునం బ్రతిమా
విశేషంబులనేకంబులు గలవు; వానియందు సౌందర్యసారంబులు
మనోహరంబులునైన రూపంబుల మనఃప్రసన్నుండనై నే నుండు
దుఁ; గావున దుగ్ధార్ణవశాయిఁగా భావించి ధౌ తాంబ రాభరణ
మాల్యానులేపనంబులను, దివ్యాన్న పానంబులను, షోడశోక్త
ప్రకారంబుల రాజోపచారంబులను, బాహ్యపూజా విధానంబుల
నాచరించి మత్సంకల్పితంబు లైన పదార్థంబులు సమర్పించి,
నిత్యంబును నాభ్యంతరపూజావిధానంబులం బరితుష్టునిం జేసి;
దివ్యాంబరాభరణ మాల్యశోభితుండును, శంఖ చక్ర కిరీటాద్యలం
కార భూషితుండును, దివ్యమంగళవిగ్రహుండునుగాఁ దలంచి
ధ్యానపరవశుండైన యతండు నాయందుఁ గలయు; నుద్ధవా! నీ
వీ ప్రకారంబు గరిష్ఠనిష్ఠాతిశయంబున యోగనిష్ఠుండవై, బదరికాశ్ర
మంబు సేరి మత్కథితం బైన సాంఖ్యయోగం బంతరంగంబున
నిల్పుకొని, కలియుగావసాన పర్యంతంబు వర్తింపు” మని య ప్ప
మేశ్వరుండానతిచ్చిన నుద్ధవుండు నానందభరితాంతరంగుం డై
తత్పాదారవిందంబులు హృదయంబునం జేర్చుకొని, పావనంబైన
బదరికాశ్రమంబునకు నరిగె” నని శుకుండు పరీక్షిన్నరేంద్రునకుం
జెప్పుటయు.
చెప్పిన విని రాజేంద్రుఁడు
సొప్పడ “శ్రీకృష్ణుకథలు చోద్యము గాఁగం
జెప్పినఁ దనియదు చిత్తం
బొప్పఁగ మునిచంద్ర! నాకు యోగులు మెచ్చన్‌.
అంతటను గృష్ణుఁ డేమయ్యె? నరసిచూడ
యదువు లెట్టులు వర్తించి రేర్పడంగ
ద్వారకాపట్టణం బెవ్విధమున నుండె
మునివరశ్రేష్ఠ! యానతీ ముదముతోడ.”
