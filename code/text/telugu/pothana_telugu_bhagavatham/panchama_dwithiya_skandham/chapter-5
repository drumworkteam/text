కమలజాండ మధ్యగతుఁడైన సూర్యుండు
భరితమైన యాతపంబుచేత
మూఁడు లోకములను ముంచి తపింపంగఁ
జేసి కాంతి నొందఁజేయుచుండు.
ఇట్లు భాస్కరుం డుత్తరాయణ దక్షిణాయన విషువు లను నామం
బులు గల మాంద్య తీవ్ర సమానగతుల నారోహణావరోహణ స్థానం
బుల యందు దీర్ఘ హ్రస్వ సమానంబులుగాఁ జేయుచుండు.
మేషతులల యందు మిహిరుం డహోరాత్ర
మందుఁ దిరుగు సమవిహారములను;
బరఁగఁగ వృషభాది పంచమాసముల నొ
క్కొక్క గడియ రాత్రి దక్కి నడచు.
మించి వృశ్చికాది పంచమాసముల నొ
క్కొక్క గడియ రాత్రి నిక్కి నడచు;
దినములందు నెల్ల దిగజారు నొక్కొక్క
గడియ నెలకుఁ దత్ప్రకారమునను.
మఱియుని వ్విధంబున దివసంబు లుత్తరాయణ దక్షణాయనంబుల
వృద్ధిక్షయంబుల నొంద నొక్క యహోరాత్రంబున నేకపంచాశదుత్తరనవ
కోటి యోజనంబుల పరిమాణంబు గల మానసోత్తర పర్వతంబున
సూర్యరథంబు దిరుగుచుండు నా మానసోత్తరపర్వతంబు నందుఁ
దూర్పున దేవధాని యను నింద్రపురంబును, దక్షిణంబున సంయమని
యను యమ నగరంబును, పశ్చిమంబున నిమ్లోచని యను వరుణ
పట్టణంబును, నుత్తరంబున విభావరి యను సోముని పుటభేదనం
బును దేజరిల్లుచుండు; నా పట్టణంబుల యందు నుదయ మధ్యాహ్నా
స్తమయ నిశీథంబు లనియెడు కాలభేదంబులను, భూత ప్రవృత్తి
నిమిత్తం బచ్చటి జనులకుఁ బుట్టించు చుండు; సూర్యుం డెపు డింద్ర
నగరంబున నుండి గమనించు నది యాదిగాఁ బదియేను గడియలను
రెండుకోట్ల ముప్పదియేడులక్షల డెబ్బదియైదువేల యోజనంబులు
నడచు; నివ్వింధంబున నింద్ర యమ వరుణ సోమ పురంబుల మీఁదఁ
జంద్రాది గ్రహ నక్షత్రంబులం గూడి సంచరించుచుంబం డ్రెండంచులు,
నాఱు గమ్ములును, మూఁడు దొలులుం గలిగి సంవత్సరాత్మకంబయి
యేకచక్రం బయిన సూర్యుని రథంబు ముహుర్తమాత్రంబున ముప్పది
నాలుగులక్షల నెనమన్నూఱు యోజనంబులు సంచరించు.
ఇనురథంబున కున్న యిరుసొక్కటియ మేరు
శిఖరంబునందును జేరి యుండు;
నొనరఁ జక్రము మానసోత్తర పర్వతం
బందులఁ దిరిగెడు నా రథంబు
నిరుసున నున్న రెం డిరుసులు దగులంగఁ
బవన పాశంబుల బద్ధ మగుచు
ధ్రువమండలంబు నందుల నంటియుండఁగా
సంచరించుచునుండు సతతంబు;
నట్టి యరదంబు ముప్పదియాఱులక్ష
లందు నంటిన కాడిఁయు నన్ని యోజ
నముల విస్తారమై తురంగముల కంధ
రములఁ దగులుచు వెలుఁగొందు రమణతోడ.
ఆ రథంబునకు గాయత్రీచ్ఛందం బాదిగా సప్తచ్ఛందంబులు నశ్వం
బులై సంచరించు; భాస్కరునకు నగ్రభాగంబున నరుణుండు నియు
క్తుండై రథంబు గడపుచుండు; వెండియు నంగుష్టపర్వమాత్ర శరీరం
బులుగల యఱువదివేల వాలఖిల్యాఖ్యు లగు ఋషివరులు సూర్యుని
ముందట సౌరసూక్తంబుల స్తుతియింప, మఱియు ననేక మునులును
గంధర్వ కిన్నర కింపురుష నాగాప్సరః పతంగాదులును నెలనెల వరుస
క్రమంబున సేవింపం, దొమ్మిదికోట్లనేబఁదియొకలక్ష యోజనంబుల
పరిమాణంబు గల భూమండలంబు నం దొక్క క్షణంబున సూర్యుండు
రెండువేలయేబది యోజనంబులు సంచరించుచు, నొక యహోరాత్రంబు
నందె యీ భూమండలం బంతయు సంచరించు" ననిన శుకయోగీంద్రు
నకుఁ బరీక్షిన్నరేంద్రుం డి ట్లనియె.
మునివర! మేరుధ్రువులకు
నొనరఁ బ్రదక్షిణము దిరుగుచుండెడు నజుఁ డా
యినుఁ డభిముఖుఁడై రాసుల
కనుకూలత నేగు నంటి; వది యెట్లొప్పున్.
అని పలికిన భూవరునిం
గనుగొని శుకయోగి మిగులఁ గరుణాన్వితుఁడై
మనమున శ్రీహరిఁ దలఁచుచు
విను మని క్రమ్మఱఁగ నిట్లు వినిపించెఁ దగన్.
నరేంద్రా! యతి వేగంబునఁ దిరుగుచుండు కులాల చక్రంబు నందు జక్ర
భ్రమణంబునకు వేఱైన గతి నొంది బంతిసాగి తిరిగెడు పిపీలకాదుల
చందంబున నక్షత్రరాసులతోడంగూడిన కాలచక్రంబు ధ్రువమేరువులం
బ్రదక్షిణంబు దిరుగు నపు డా కాలచక్రంబు నెదుర సంచరించు సూ
ర్యాదిగ్రహంబులకు నక్షత్రాంతరంబుల యందును రాశ్యంతరంబుల
యందు నునునికి గలుగుటం జేసి సూర్యాది గ్రహంబులకుఁ జక్రగతి
స్వగతులవలన గతిద్వయంబు గలుగుచుండు; మఱియు నా సూర్యుం
డాదినారాయణమూర్తి యగుచు లోకంబుల యోగక్షేమంబులకు
వేదత్రయాత్మకంబై కర్మసిద్ధి నిమిత్తంబై దేవర్షి గణంబులచేత వేదాం
తార్థంబుల ననవరతంబు వితర్క్యమాణం బగుచున్న తన స్వరూ
పంబును ద్వాదశ విధంబులుగ విభజించి వసంతాది ఋతువుల
నాయా కాలవిశేషంబులయందుఁ గలుగఁ జేయుచుండు; నట్టి పరమ
పురుషుని మహిమ నీ లోకంబున మహాత్ములగు పురుషులు
దమతమ వర్ణాశ్రమాచారముల చొప్పున వేదోక్త ప్రకారంబుగా భక్త్యతి
శయంబున నారాధించుచు క్షేమంబు నొందుచుందు; రట్టి యాదినారా
యణమూర్తి జ్యోతిశ్చక్రాంతర్వర్తియై స్వకీయ తేజఃపుంజదీపితాఖిల
జ్యోతిర్గణంబులు గలవాడై ద్వాదశరాసుల యందు నొక సంవత్సరం
బున సంచరించుచుండు; నట్టి యాదిపురుషుని గమన విశేషకాలం
బును లోకు లయన ఋతు మాస పక్ష తిథ్యాదులచే వ్యవహరించు
చుందురు; మఱియు న ప్పరమపురుషుం డా రాసుల యందు షష్టాంశ
సంచారంబు నొందిన సమయంబును ఋతు వని వ్యవహరింపుదు;
రా రాసుల యందు నర్థాంశ సంచారమ్మున రాశిషట్కభోగల బొందిన
తఱి యయనం బని చెప్పుదురు; సమగ్రంబుగా రాశుల యందు
సంచార మొందిన యెడల నట్టి కాలంబును సంవత్సరం బని నిర్ణ
యింపుదు; రట్టి సమగ్రరాశి సంచారంబునందు శీఘ్రగతి మందగతి
సమగతు లనియెడు త్రివిధగతి విశేషంబులవలన వేఱుపడెడు నా
వత్సరంబును సంవత్సరంబు పరివత్సరం బిడా వత్సరం బను వత్సరం
బిద్వత్సరం బని పంచవిధంబులఁ జెప్పుదురు; చంద్రుండు నీ తెఱం
గున నా సూర్యమండలంబు మీఁద లక్షయోజనంబుల నుండి
సంవత్సర పక్ష రాశి నక్షత్ర భుక్తులు గ్రహించుచు నగ్రచారియై శీఘ్ర
గతిం జరించునంత వృద్ధిక్షయరూపంబునం బితృగణంబులకుఁ బూర్వ
పక్షాపరపక్షంబులచేత నహోరత్రంబులఁ గలుఁగఁ జేయుచు సకలజీవ
ప్రాణంబై యొక్క నక్షత్రంబు త్రింశన్మూహూర్తంబు లనుభవించుచు
షోడశ కళలు గలిగి మనోమయాన్నమ యామృతమయ దేహుండై
దేవ పితృ మనుష్య భూత పశు పక్షి సరీసృప వీరుత్ప్ర భృతులకుఁ
బ్రాణాప్యాయశీలుం డగుటంజేసి సర్వసముం డనంబడు.
చందురునకు మీఁదై యా
నందంబున లక్ష యోజనంబులఁ దారల్
క్రందుకొని మేరు శైలం
బంది ప్రదక్షిణము దిరుగు నభిజిద్భముతోన్.
అట మీఁదఁ దారల కన్నిటి కుపరి యై
రెండులక్షల శుక్రుఁ డుండి భాస్క
రుని ముందఱం బిఱుఁదను సామ్యమృదు శీఘ్ర
సంచారములను భాస్కరుని మాడ్కిఁ
జరియించుచుండును జనులకు ననుకూలుఁ
డై వృష్టి నొసఁగుచు నంతనంతఁ
జతురత వృష్టి విష్కంభక గ్రహశాంతి
నొనరించువారల కొసఁగు శుభము;
లుండు నా మీఁద సౌమ్యుండు రెండులక్ష
లను జరించుచు రవిమండలంబుఁ బాసి
కానఁబడినను జనులకు క్షామ డాంబ
రాది భయములఁ బుట్టించు నతుల మహిమ
ధరణీతనూజుఁ డంతటిమీఁద రెండుల
క్షల నుండి మూఁడు పక్షముల నొక్క
రాశి దాఁటుచు నుండుఁ; గ్రమమున ద్వాదశ
రాసుల భుజియించు రాజసమున;
వక్రించియైన నవక్రత నైనను
దఱచుగాఁ బీడలు నరుల కొసఁగు;
నంగారకుని టెంకి కావల రెండుల
క్షల యోజనంబుల ఘనత మించి
యొక్క రాశినుండి యొక్కొక్క వత్సరం
బనుభవించుచుండు నమరగురుఁడు
వక్రమందు నైన వసుధామరులకును
శుభము నొసఁగు నెపుడు నభినవముగ.
సురగురునకు మీఁదై భా
స్కరసుతుఁ డిరు లక్షలను జగములకు బీడల్
జరపుచుఁ ద్రింశన్మాసము
లరుదుగ నొక్కొక్క రాశియందు వసించున్.
ప్రాకటముగ రవి సుతునకు
నేకాదశలక్షలను మహీసురులకు నీ
లోకులకు మేలు గోరుచుఁ
జోకగ మునిసప్తకంబు సొంపు వహించున్.
మునిసప్తకమున కెగువం
దనరుచు నా మీఁదఁ ద్రియుతదశలక్షలఁ బెం
పున శింశుమారచక్రం
బనఁగా నిన్నిఁటికి నుపరి యగుచుండు నృపా!
ఆ శింశుమారాఖ్యమగు చక్రమున భాగ
వతుఁడైన ధ్రువుఁ డింద్ర వరుణ కశ్య
ప ప్రజాపతి యమ ప్రముఖులతోఁ గూడి
బహుమానముగ విష్ణుపదముఁ జేరి
కణఁక నిచ్చలుఁ బ్రదక్షిణముగాఁ దిరుగుచుఁ
జెలఁగి యుండును గల్పజీవి యగుచు;
ననఘుఁ డుత్తాన పాదాత్మజుఁ డార్యుఁడు
నయిన యా ధ్రువుని మహత్త్వ మెల్లఁ
దెలిసి వర్ణింప బ్రహ్మకు నలవిగాదు
నే నెఱింగినయంతయు నీకు మున్న
తెలియఁ బలికితిఁ; గ్రమ్మఱఁ దలఁచికొనుము
జితరిపువ్రాత! శ్రీపరీక్షిన్నరేంద్ర!
మఱియు నా ధ్రువుండు గాలంబుచేత నిమిషమాత్రం బెడలేక సంచ
రించు జ్యోతిర్గ్రహ నక్షత్రంబులకు నీశ్వరునిచేత ధాన్యాక్రమణంబునఁ
బశువులకై యేర్పఱిచిన మేధిస్తంభంబు తెఱంగున మేటిగాఁ గల్పిం
పంబడి ప్రకాశించుచుండు; గగనంబు నందు మేఘంబులును శ్యేనాది
పక్షులును వాయువశంబునం గర్మసారథులై చరించు తెఱంగున
జ్యోతిర్గణంబులును బ్రకృతిపురుష యోగ గృహీతాశులై కర్మనిమిత్త
గతి గలిగి వసుంధరంబడకుందురు.
పొందుగ జ్యోతిర్గణముల
నందఱ నా శింశుమారమందుల నుండం
గొందఱు దఱచుగఁ జెప్పుచు
నుందురు; వినిపింతు, విను మనూనచరిత్రా!
తలక్రిందై వట్రువ యై
సలలితమగు శింశుమార చక్రము నందున్
నెలకొని పుచ్ఛాగ్రంబున
నిలిచి ధ్రువుం డుండు నెపుడు నిర్మల చరితా!
మఱియు నా శింశుమార చక్రపుచ్ఛంబునఁ బ్రజాపతియు నగ్నీంద్ర
ధర్ములును, బుచ్ఛమూలంబున ధాతృవిధాతలును, గటిప్రదేశంబున
ఋషిసప్తకంబును, దక్షిణావర్తకుండలీభూతభూత శరీరంబునకు
నుదగయన నక్షత్రంబులును, దక్షిణపార్శ్వంబున దక్షిణాయన నక్ష
త్రంబులును, బృష్టంబున దేవమార్గంబును, నాకాశగంగయు నుత్తర
భాగంబునఁ బునర్వసు పుష్యంబులును, దక్షిణభాగంబున నార్ద్రాశ్లేష
లును, దక్షిణ వామ పాదంబుల నభిజి దుత్తరాషాఢలును, దక్షిణ వామ
నాసారంద్రంబుల శ్రవణ పూర్వాషాఢలును, దక్షిణ వామ లోచనంబుల
ధనిష్ఠా మూలలును, దక్షిణ వామ కర్ణంబుల మఘాద్యష్ట నక్షత్రంబు
లును, వామ పార్శ్వంబున దక్షిణాయనంబును, దక్షిణ పార్శ్వంబునఁ
గృత్తికాది నక్షత్ర త్రయంబును, నుత్తరాయణంబును, వామ దక్షిణ
స్కంధంబుల శతభిగ్జ్యేష్ఠలును, నుత్తమ హనువున నగస్త్యుండును,
నపర హనువున యముండును, ముఖంబున నంగారకుండును,
గుహ్యంబున శనైశ్చర్యుండును, మేఢ్రంబున బృహస్పతియును, వక్షం
బున నాదిత్యుండును, నాభిని శుక్రుండును, మనంబునం జంద్రుండును,
స్తనంబుల నాశ్వినులును, బ్రాణాపానంబుల బుధుండును, గళంబున
రాహువును, సర్వాంగంబులఁ గేతుగ్రహంబును, రోమంబులఁ దారలును
నుండును; నది సర్వదేవతామయంబైన పుండరీకాక్షుని దివ్యదేహంబు
ధ్రువునింగా నెఱుంగుము.
ఇట్టి దివ్యశరీర మెవ్వఁడు ప్రతిదినం
బందు సంధ్యాకాల మతులభక్తి
మనమందు నిలిపి యేమఱక మిక్కిలి ప్రయ
త్నంబున నియతుఁడై తత్త్వబుద్ధి
మౌనవ్రతంబునఁ బూని వీక్షించుచు
నీ సంస్తవంబు దానెంతొ ప్రేమ
జపియించి కడుఁ బ్రశస్తమును మునీంద్ర సే
వ్యమును జ్యోతిస్వరూపమున వెలుఁగు
విపుల శింశుమార విగ్రహంబునకు వం
దనము వందనంబు లనుచు నిలిచి
సన్నుతించెనేని సకలార్థసిద్ధులఁ
బొందు మీఁద ముక్తిఁ జెందు నధిప!
ఇనమండలంబునకుఁ గ్రిం
దను దశసాహస్ర యోజనంబుల స్వర్భా
నుని మండలంబు గ్రహమై
ఘనముగ నపసవ్యమార్గగతి నుండు నృపా!
అసురాధముఁడగు రాహువు
బిసరుహసంభవుని వరము పెంపున నెంతో
పసయగు నమరత్వంబున
నసమానంబైన గ్రహవిహారముఁ బొందెన్
జననాథ! రాహువు జన్మకర్మంబులు
వినిపింతు ముందఱ విస్తరించి
యయుత యోజన విస్తృతార్క మండలము ద్వి
షట్సహస్ర విశాల చంద్రమండ
లముఁ బర్వకాలంబులను ద్రయోదశ సహ
స్ర విశాలమై మీఁద రాహువు గప్పు
నది చూచి యుపరాగ మనుచును బలుకుదు
రెల్ల వారును స్వధర్మేచ్ఛు లగుచు;
నంతలోన నినశశాంక మండలములఁ
గరుణఁ బ్రోవఁదలచి హరిసుదర్శ
నంబు వచ్చునను భయంబున నై దాఱు
గడియలకును రాహువు నడిఁకి తొలఁగు.
నరవర! యా రాహువునకు
సరసత నా క్రింద సిద్ధ చారణ విద్యా
ధరు లయుత యోజనములఁ
దిరముగ వసియించి లీలఁ దిరుగుదు రచటన్.
పరికింప సిద్ధ విద్యా
ధరులకుఁ బదివేలు క్రింద దరలక యక్షుల్
మఱియును భూతప్రేతలు
జరియింతురు రాక్షసులు పిశాచులు గొలువన్.
వారి క్రిందఁ దగిలి వాయువశంబున
మలయుచుండు మేఘమండలంబు
మేఘమండలంబు మీఁ దగుచుండు భూ
మండలంబు క్రిందనుండు నధిప!
