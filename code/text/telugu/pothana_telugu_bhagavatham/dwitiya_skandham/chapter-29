సూర్యచంద్రానలస్ఫురణలఁ జొరనీక
నిజదీధితిస్ఫూర్తి నివ్వటిల్ల
దివ్యమణిప్రభా దీపిత సౌధ వి
మాన గోపుర హర్మ్య మండపములుఁ
బ్రసవ గుచ్ఛ స్వచ్ఛభరిత కామిత ఫల
సంతాన పాదప సముదయములుఁ
గాంచన దండ సంగత మారుతోద్ధూత
తరళ విచిత్ర కేతనచయములు
వికచకైరవ దళదరవింద గత మ
రంద రస పాన మోదితేందిందింర ప్ర
భూత మంజుల నినదప్రబుద్ధ రాజ
హంసశోభిత వరకమలాకరములు.
వల నొప్పగా "న దైవం కేశవాత్పర"
మ్మని పల్కు రాజకీరావళియును
మహిమ "జగద్విష్ణుమయ మఖిల" మ్మని
చదివెడు శారికాసముదాయంబు
నేపారఁగా "జితం తే పుండరీకాక్ష"
యని లీలఁబాడు పికావళియును
లలిమీఱఁగా "మంగళం మధుసూదన"
యనుచుఁ బల్కెడు మయూరావళియును
దవిలి "శ్రౌషడ్వషట్స్వధే" త్యాది శబ్ద
కలితముగ మ్రోయు మధుప నికాయములును
గలిగి యఖిలైక దివ్య మంగళ విలాస
మహిమఁ జెన్నొందు వైకుంఠమందిరంబు.
మఱియుం బయోధరావళీ విభాసితనభంబునుం బోలె వెలుంగు
చున్న య ద్ధివ్యధామంబు నందు.
సలలితేందీవరశ్యామాయమానోజ్జ్వ
లాంగులు నవ్యపీతాంబరులును
ధవళారవిందసుందరపత్రనేత్రులు
సుకుమారతనులు భాసుర వినూత్న
రత్న విభూషణ గ్రైవేయ కంకణ
హార కేయుర మంజీర ధరులు
నిత్యయౌవనులు వినిర్మలచరితులు
రోచిష్ణులును హరిరూపధరులు
నగు సునందుండు నందుండు నర్హణుండుఁ
బ్రబలుఁడును నాది యగు నిజపార్శ్వచరులు
మఱియు వైడూర్య విద్రుమామల మృణాళ
తుల్యగాత్రులు దను భక్తితో భజింప.
క్షాళితాఖిలకల్మషవ్రజామరనదీ
జనక కోమల పదాబ్జముల వాని,
నఖిల సంపత్కారణాపాంగ లక్ష్మీ వి
లాసిత వక్షఃస్థలంబువానిఁ,
బద్మమిత్రామిత్ర భాసిత కరుణాత
రంగిత చారునేత్రములవాని,
భువననిర్మాణ నైపుణ భవ్య నిజ జన్మ
కారణ నాభిపంకజము వాని,
నహి హితాహిత శయన వాహనముల వాని,
సేవి తామర తాపస శ్రేణివాని,
నఖిలలోకంబులకు గురుఁడైనవాని
గాంచె; బరమేష్టి గన్నుల కఱవు దీఱ.
కమనీయ రూపరేఖా
రమణీయతఁ జాల నొప్పు రమణీమణి య
క్కమలాలయ దన మృదు కర
కమలంబుల విభుని పాదకమలము లొత్తెన్.
వెండియు.
శ్రీకాంతాతిలకంబు రత్నరుచిరాజిప్రేంఖితస్వర్ణడో
లాకేళిన్ విలసిల్లి తత్కచభరాలంకారస్రగ్గంధలో
భాకీర్ణప్రచరన్మధువ్రత మనోజ్ఞాలోలనాదంబు ల
స్తోకానుస్వర లీల నొప్పఁగ నిజేశున్ వేడ్కతోఁ బాడఁగన్.
అట్టి నిత్యవిభూతి యందు.
సతత జ్ఞానరమా యశో బల మహైశ్వర్యాది యుక్తున్ జగ
త్పతి యజ్ఞేశు ననంతు నచ్యుతు దళత్పంకేరుహాక్షున్ శ్రియః
పతి నాద్యంతవికారదూరుఁ గరుణాపాథోనిధిన్ సాత్వతాం
పతి వర్థిష్ణు సహిష్ణు విష్ణు గుణవిభ్రాజిష్ణు రోచిష్ణునిన్.
దరహాసామృత పూరితాస్యు నిజభక్తత్రాణ పారాయణు
న్నరుణాంభోరుహపత్ర లోచనునిఁ బీతావాసుఁ ద్రైలోక్యసుం
దరు మంజీర కిరీట కుండల ముఖోద్యద్భూషు యోగీశ్వరే
శ్వరు లక్ష్మీయుతవక్షుఁ జిన్మయు దయాసాంద్రుం జతుర్భాహునిన్.
మఱియు ననర్ఘ రత్నమయ సింహాసనాసీనుండును సునంద
నంద కుముదాది సేవితుండును బ్రకృతి పురుష మహదహంకా
రంబులను చతుశ్శక్తులును గర్మేంద్రియ జ్ఞానేంద్రియమనో మహా
భూతంబులను షోడశశక్తులును బంచతన్మాత్రంబులునుం బరి
వేష్టింపఁ గోట్యర్క ప్రభావిభాసితుండును, స్వేతరాలభ్య స్వాభావిక
సమస్తైశ్వర్యాతిశయుండును నై స్వస్వరూపంబునం గ్రీడించు
సర్వేశ్వరుండైన పరమపురుషుం బురుషోత్తముం బుండరీకాక్షు
నారాయణుం జూచి సాంద్రానందకందళిత హృదయారవిందుం
డును, రోమాంచకంచుకిత శరీరుండును, ఆనందబాష్పధారా సిక్త
కపోలుండును నగుచు.
వర పరమహంస గమ్య
స్ఫురణం దనరారు పరమపురుషుని పదపం
కరుహములకు నజుఁడు చతు
శ్శిరములు సోఁకంగ నతులు సేసిన హరియున్.
