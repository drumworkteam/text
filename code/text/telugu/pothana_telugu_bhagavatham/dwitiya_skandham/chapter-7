విను; మూఁఢుండు శబ్దమయవేదమార్గంబైన కర్మఫల బోధన
ప్రకారంబున వ్యర్థంబులైన స్వర్గాది నానాలోక సుఖంబుల నిచ్చ
గించుచు మాయామయ మార్గంబున వాసనా మూలంబున
నిద్రించువాఁడు గలలు గను తెఱంగునం బరిభ్రమించుచు నిరవద్య
సుఖలాభంబుం జెందఁడు; తన్నిమిత్తంబున విద్వాంసుండు నామ
మాత్రసారంబు లగు భోగ్యంబులలోననెంతట దేహనిర్వహణంబు
సిద్ధించు, నంతియ కైకొనుచు నప్రమత్తుండై సంసారంబు సుఖం
బని నిశ్చయింపక యొండు మార్గంబున సిద్ధి గల దని చూచి
పరిభ్రమణంబు సేయుచుండు.
కమనీయభూమిభాగములు లేకున్నవే;
పడియుండుటకు దూదిపణుపు లేల?
సహజంబులగు కరాంజలులు లేకున్నవే;
భోజనభాజనపుంజ మేల?
వల్కలాజినకుశావళులు లేకున్నవే;
కట్ట దుకూల సంఘంబు లేల?
కొనకొని వసియింప గుహలు లేకున్నవే;
ప్రసాదసౌధాది పటల మేల?
ఫలరసాదులు గురియవే పాదపములు;
స్వాదుజలముల నుండవే సకల నదులు;
పొసఁగ బిక్షము వెట్టరే పుణ్యసతులు;
ధనమదాంధుల కొలువేల తాపసులకు?
రక్షకులు లేనివారల
రక్షించెద ననుచుఁ జక్రి రాజై యుండన్
రక్షింపు మనుచు నొక నరు
నక్షము బ్రార్థింపనేల యాత్మజ్ఞులకున్?
అని యిట్లు స్వతస్సిద్ధుండును, నాత్మయుఁ, బ్రియుండును,
నిత్యుండును, సత్యుండును, భగవంతుండును, నైన వాసుదేవుని
భజించి తదీయ సేవానుభవానందంబున సంసా రహేతువగు
నవిద్యవలన బుద్ధిమంతుండు విడువబడుం గావున.
హరిఁ జింతింపక మత్తుఁడై విషయ చింతాయత్తుఁడై చిక్కి వా
సరముల్ ద్రోసెడువాఁడు కింకరగదాసంతాడితోరస్కుఁడై
ధరణీశోత్తమ! దండభృన్నివసనద్వారోపకంఠోగ్ర వై
తరణీవహ్నిశిఖాపరంపరలచే దగ్ధుండు గాకుండునే?
మొత్తుదురు గదల, మంటల
కెత్తుదు రడ్డంబు, దేహమింతింతలుగా
నొత్తుదు, రసిపత్రికలను
హత్తుదురు కృతాంతభటులు హరివిరహితులన్.
మఱియు హరి చరణ కమలగంధ రసాస్వాదనం బెఱుంగని వారలు
నిజకర్మబంధంబుల దండధర మందిర ద్వార దేహళీ సమీప జా
జ్వాల్యమాన వైతరణీ తరంగిణీ దహనదారుణ జ్వాలాజాల దంద
హ్యమానదేహులంగూడి శిఖిశిఖావగాహంబుల నొందుచుండు
దురు; మఱియు విజ్ఞానసంపన్నులై మను ప్రసన్నులు మాయా
పన్నులు గాక విన్నాణంబునం దమతమ హృదయాంతరాళం
బులం బ్రాదేశమాత్ర దివ్యదేహుండును, దిగిభరాజశుండాదండ
సంకాశ దీర్ఘ చతుర్భాహుండును, కందర్పకోటి సమాన సుంద
రుండును, ధృతమందరుండును, రాకావిరాజమాన రాజమండల
సన్నిభ వదనుండును, సౌభాగ్యసదనుండును, బ్రభాతకాల భా
సమాన భాస్కరబింబ ప్రతిమానవిరాజిత పద్మరాగరత్న రాజీవి
రాజమాన కిరీట కుండలుండును, శ్రీవత్సలక్షణ లక్షిత వక్షోమం
డలుండును, రమణీయకౌస్తుభరత్నఖచిత కంఠికాలంకృత కంధ
రుండును, నిరంతరపరిమళమిళిత వనమాలికాబంధురుండును
నానావిధ గంభీర హార కేయూర కటక కంకణ మేఖలాంగుళీ
యక విభూషణవ్రాత సముజ్జ్వలుండును, నిటలతట విలంబ
మాన విమలస్నిగ్ధ నీలకుంచితకుంతలుండును, తరుణచంద్ర
చంద్రికాధవళ మందహాసుండును, బరిపూర్ణ కరుణావలోకన భ్రూ
భంగ సంసూచిత సుభగసంతతానుగ్రహలీలావిలాసుండును,
మహాయోగిరాజ వికసిత హృదయకమలకర్ణికామధ్య సంస్థాపిత
విలసిత చరణకిసలయుండును, సంతతానందమయుండును,
సహస్రకోటి సూర్య సంఘాతసన్నిభుండును, విభుండునునైన
పరమేశ్వరుని మనోధారణావశంబున నిలిపికొని తదీయ గుల్ఫచ
రణ జాను జంఘాద్యవయవంబులం గ్రమంబున నొక్కొక్కటిని
బ్రతిక్షణంబును ధ్యానంబు సేయుచు నెంతకాలంబునకుఁ బరిపూర్ణ
నిశ్చలభక్తియోగంబు సిద్ధించు నంతకాలంబునుం దదీయ చింతా
తత్పరులై యుందు" రని మఱియు నిట్లనియె.
"ఆసన్నమరణార్థి యైన యతీశుండు
కాల దేశములను గాచికొనఁడు
తనువు విసర్జించు తలఁపు జనించిన
భద్రాసనస్థుఁడై ప్రాణపవను
మనసుచేత జయించి మానసవేగంబు
బుద్ధిచే భంగించి బుద్ధిఁ దెచ్చి
క్షేత్రజ్ఞుతోఁ గూర్చి క్షేత్రజ్ఞునాత్మలో
పలఁ జేర్చి యాత్మను బ్రహ్మ మందు
గలిపి యొక్కటి గావించి గారవమున
శాంతితోడ నిరూఢుఁడై సకలకార్య
నివహ మెల్లను దిగనాడి నిత్యసుఖము
వలయు నని చూచు నటఁమీఁద వసుమతీశ!
