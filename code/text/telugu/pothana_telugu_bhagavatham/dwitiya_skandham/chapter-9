మఱియు నొక్క విశేషంబు గలదు; పుణ్యాతిరేకంబున బ్రహ్మలో
కగతులైన వారు కల్పాంతరంబున బుణ్యతారతమ్యంబుల నధి
కారవిశేషంబు నొందువార లగుదురు; బ్రహ్మాది దేవతాభజనం
బునం జనువారు బ్రహ్మజీవిత కాలం బెల్ల బ్రహ్మలోకంబున వసి
యించి ముక్తు లగుదురు; నారాయణచరణకమల భక్తి పరా
యణత్వంబునం జనినవారు నిజేచ్ఛావశంబున నిరర్గళ గమ
నులై బ్రహ్మాండంబు భేదించి మహోన్నత వైష్ణవపదారూఢులయి
తేజరిల్లుదు; రీశ్వరాధిష్ఠితంబైన ప్రకృతియంశంబున మహ
త్తత్త్వంబగు; మహత్తత్త్వాంశంబున నహంకారంబగు; నహంకా
రాంశంబున శబ్దతన్మాత్రంబగు; శబ్దతన్మాత్రాంశంబున గగనం
బగు; గగనాంశంబున స్పర్శతన్మాత్రంబగు; స్పర్శతన్మాత్రాం
శంబున సమీరణంబగు; సమీరణాంశంబున రూపతన్మాత్రం
బగు; రూపతన్మాత్రాంశంబు వలనఁ దేజంబగు; తేజోంశంబున
రసతన్మాత్రంబగు; రసతన్మాత్రాంశంబువలన జలంబగు;
జలాంశంబున గంధతన్మాత్రంబగు; గంధతన్మాత్రాంశంబునఁ
బృథివియగు; వాని మేళనంబునం జతుర్దశ భువనాత్మకంబైన
విరాడ్రూపంబగు; నా రూపంబునకుఁ గోటి యోజన విశాలంబైన
యండకటాహంబు ప్రథమావరణంబైన పృథ్వి యగు; దీనిఁ
బంచాశత్కోటి విశాలంబని కొందఱు వలుకుదు; రయ్యావరణం
బుమీఁద సలిల తేజస్సమీర గగనాహంకార మహత్తత్త్వంబు
లనియెడి యావరణంబులు క్రమంబున నొండొంటికి దశగుణోత్త
రాధికంబులై యుండు; నట్టి యేడింటిమీఁద బ్రకృత్యావరణంబు
మహావ్యాపకంబగు బ్రహ్మాండంబు భేదించి వైష్ణవ పదారోహ
ణంబు సేయువాఁడు నిర్భయుండై మెల్లన లింగ దేహంబునఁ
బృథివ్యాత్మకత్వంబు నొంది యట్టి పృథివ్యాత్మకత్వంబున ఘ్రా
ణంబున గంధంబును, జలాత్మకత్వంబున రసనేంద్రియంబున
రసంబును, దేజోరూపకత్వంబున దర్శనంబున రూపంబును,
సమీరణాత్మకత్వంబున దేహంబున స్పర్శనంబును, గగనా
త్మకత్వంబున శ్రవణంబున శబ్దంబును, నతిక్రమించి భూతసూ
క్ష్మేంద్రియ లయస్థానంబైన యహంకారావరణంబున సంప్రాప్తుం
డై యందు మనోమయంబును, దేవమయంబును నైన సాత్వి
కాహంకార గమనంబున మహత్తత్త్వంబు సొచ్చి గుణత్రయం
బున లయించి ప్రధానంబు నొంది ప్రధానాత్మకత్వంబున దేహం
బును నుపాధి పరంపరావసానంబునం బ్రకృతిం బాసి యానం
దమయుండై యానందంబునం బరమాత్మరూపంబైన వాసుదేవ
బ్రహ్మంబునందుఁ గలయు" నని చెప్పి వెండియు నిట్లనియె.
"పరమ భాగవతులు పాటించు పథ మిది
యీ పథమున యోగి యేఁగెనేని
మగుడి రాఁడు వాఁడు మఱి సంశయము లేదు
కల్పశతము లైనఁ గౌరవేంద్ర!
వినుము; నీ వడిగిన సద్యోముక్తియుఁ గ్రమముక్తియు ననియెడు
నీ రెండు మార్గంబులు వేదగీతలందు వివరింపబడియె; వీనిం
దొల్లి భగవంతుం డైన వాసుదేవుండు బ్రహ్మచేత నారాధితుం
డై చెప్పె; సంసార ప్రవిష్టుండైన వానికిఁ దపోయోగాదు లయిన
మోక్షమార్గంబులు పెక్కులు గల; వందు భక్తిమార్గంబు కంటె
సులభంబు లేదు.
విను మంభోజభవుండు మున్ను మదిలో వేదంబు ముమ్మాఱు ద
ర్శన యజ్ఞత్వముతోడ నెంతయుఁ బరామర్శించి మోక్షంబు ద
క్కిన మార్గంబుల వెంట లే దనుచు భక్తిం జింత సేసెన్ జనా
ర్దను నాత్మాకృతి నిర్వికారుఁ డగుచుం దన్మార్గ నిర్ణేతయై.
అఖిల భూతములందు నాత్మరూపంబున
నీశుండు హరి యుండు నెల్లప్రొద్దు
బుద్ధ్యాది లక్షణంబులఁ గానఁబడును మ
హత్సేవనీయుఁ డహర్నిశంబు
వందనీయుఁడు భక్త వత్సలుం డత్యంత
నియతుఁడై సతతంబు నియతబుద్ధి
నాత్మరూపకుఁడగు హరికథామృతమును
గర్ణ పుటంబులఁ గాంక్ష దీరఁ
గ్రోలుచుండెడు ధన్యులు కుటిలబహుళ
విషయ మలినీకృతాంగముల్ వేగ విడిచి
విష్ణుదేవుని చరణారవింద యుగము
కడకుఁ జనుదురు సిద్ధంబు కౌరవేంద్ర!
మానుషజన్మము నొందిన
మానవులకు లభ్యమాన మరణులకు మహా
జ్ఞానులకుఁ జేయవలయు వి
ధానము నిగదింపఁ బడియె ధరణీనాథా!
