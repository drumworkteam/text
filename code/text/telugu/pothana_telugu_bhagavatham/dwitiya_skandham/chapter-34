అట్టి విరాడ్విగ్రహాంత రాకాశంబు
వలన నోజస్సహోబలము లయ్యెఁ
బ్రాణంబు సూక్ష్మరూప క్రియాశక్తిచే
జనియించి ముఖ్యాసు వనఁగ బరఁగె
వెలువడి చను జీవి వెనుకొని ప్రాణముల్
సనుచుండు నిజనాథు ననుసరించు
భటుల చందంబునఁ బాటిల్లు క్షుత్తును
భూరి తృష్ణయు మఱి ముఖమువలనఁ
దాలు జిహ్వాదికంబు లుద్భవము నొందె
నందు నుదయించె నానావిధైక రసము
లెనయ నవి యెల్ల జిహ్వచే నెఱుఁగఁబడును
మొనసి పలుక నపేక్షించు ముఖమువలన.
మఱియు వాగింద్రియంబు వుట్టె; దానికి దేవత యగ్ని, యారెంటి
వలన భాషణంబు వొడమె; నా యగ్నికి మహాజల వ్యాప్తం బగు
జగంబున నిరోధంబు గలుగటం జేసి యా జలంబె ప్రతిబంధకం
బయ్యె; దోదూయమానంబైన మహా వాయువువలన ఘ్రాణంబు
పుట్టెం; గావున వాయుదేవతాకంబైన ఘ్రాణేంద్రియంబు గంధ
గ్రహణసమర్థం బయ్యె; నిరాలోకం బగు నాత్మ నాత్మయందుఁ
జూడం గోరి తేజంబువలన నాదిత్యదేవతాకంబై రూపగ్రాహకంబైన
యక్షియుగళంబు వుట్టె; ఋషి గణంబులచేత బోధితుం డగుచు
భగవంతుండు దిగ్దేవతాకంబును శబ్దగ్రాహకంబును నైన శ్రోత్రేం
ద్రియంబు వుట్టించె; సర్జనంబు సేయు పురుషునివలన మృదుత్వ
కాఠిన్యంబులును లఘుత్వ గురుత్వంబులును నుష్ణత్వ శీతల
త్వంబులునుం జేసెడు త్వగింద్రియాధిష్టానం బగు చర్మంబు
వుట్టె; దానివలన రోమంబు లుదయించె వానికి మహీరుహంబు
లధిదేవత లయ్యె; నందు నధిగత స్పర్శగుణుండును నంతర్భహిః
ప్రదేశంబుల నావృతుండును నగు వాయువువలన బలవంతంబు
లును, నింద్రదేవతాకంబులును, నాదాన సమర్థంబులును, నానా
కర్మకరణదక్షంబులును నగు హస్తంబు లుదయించె; స్వేచ్ఛావిష
యగతి సమర్థుండగు నీశ్వరుని వలన విష్ణుదేవతాకంబు లగు
పాదంబు లుదయించె; బ్రజానందామృతార్థి యగు భగవంతునివలన
ప్రజాపతిదేవతాకంబై, స్త్రీ సంభోగాది కామ్యసుఖంబులు గార్యం
బులుగాఁ గల శిశ్నోపస్థంబు లుదయించె మిత్రుం డధిదైవతంబుగాఁ
గలిగి భుక్తాన్నాద్యసారాంశ త్యాగోపయోగం బగు పాయు వనెడి
గుదం బుద్భవించె; దాని కృత్యంబుభయ మలమోచనంబు;
దేహంబుననుండి దేహాంతరంబుఁ జేరంగోరి పూర్వకాయంబు విడు
చుటకు సాధనంబగు నాభిద్వారంబు సంభవించె; నట్టి నాభియే
ప్రాణాపాన బంధస్థానం బనంబడుఁ; దద్బంధ విశ్లేషంబె మృత్యు
వగు; నదియ యూర్థ్వాధోదేహభేదకం బనియును జెప్పంబడు;
నన్నపానాది ధారణార్థంబుగ నాంత్రకుక్షి నాడీ నిచయంబులు
గల్పింపంబడియె; వానికి నదులును సముద్రంబులును నధిదేవ
తలయ్యె; వానివలనఁ దుష్టి పుష్టులును నుదర భరణరస పరిణా
మంబులు గలిగియుండు; నాత్మీయ మాయా చింతనం బొనర్చు
నపుడు కామసంకల్పాది స్థానం బగు హృదయంబు; గలిగె దాని
వలన మనంబును జంద్రుండును గాముండును సంకల్పంబును
నుదయించె; నంత మీఁద జగత్సర్జనంబు సేయు విరాడ్విగ్రహం
బున సప్తధాతువులును, బృథివ్యప్తేజోమయంబు లయిన సప్త
ప్రాణంబులును, వ్యోమాంబువాయువులచే నుత్పన్నంబులై గుణా
త్మకంబులైన యింద్రియంబులును, నహంకార ప్రభవంబు లైన
గుణంబులును, సర్వవికారస్వరూపం బగు మనస్సును, విజ్ఞాన
రూపిణియగు బుద్ధియును బుట్టు; వివిధంబగు నిదియంతయు
సర్వేశ్వరుని స్థూల విగ్రహంబు; మఱియును.
వరుసఁ బృథివ్యాద్యష్టా
వరణావృతమై సమగ్ర వైభవములఁ బం
కరుహభవాండాతీత
స్ఫురణం జెలువొందు నతివిభూతి దలిర్పన్.
పొలుపగు సకల విలక్షణ
ములు గల యాద్యంత శూన్యమును నిత్యమునై
లలి సూక్ష్మమై మనో వా
క్కులకుం దలపోయఁగా నగోచర మగుచున్.
అలఘు తేజోమయంబైన రూపం బిది
క్షితినాథ! నాచేతఁ జెప్పఁబడియె;
మానిత స్థూల సూక్ష్మ స్వరూపంబుల
వలన నొప్పెడు భగవత్స్వరూప
మమ్మహాత్మకుని మాయాబలంబునఁ జేసి
దివ్యమునీంద్రులుఁ దెలియలేరు;
వసుధేశ! వాచ్యమై వాచకంబై నామ
రూపముల్ క్రియలును రూఢిఁ దాల్చి
యుండు నట్టి యీశ్వరుండు నారాయణుం
డఖిలధృత జగన్నియంతయైన
చిన్మయాత్మకుండు సృజియించు నీ ప్రజా
పతుల ఋషులఁ బిత్రు వితతుల నెలమి.
మఱియును.
సుర సిద్ద సాధ్య కిన్నర వర చారణ
గరుడ గంధర్వ రాక్షస పిశాచ
భూత వేతాళ కింపురుష కూశ్మాండ గు
హ్యక డాకినీ యక్ష యాతుధాన
విద్యాధ రాప్సరో విషధర గ్రహ మాతృ
గణ వృక హరి ఘృష్టి ఖగ మృగాళి
భల్లూక రోహిత పశు వృక్ష యోనుల
వివిధ కర్మంబులు వెలయఁ బుట్టి
జల నభో భూ తలంబుల సంచరించు
జంతు చయముల సత్త్వరజస్తమో గు
ణములఁ దిర్యక్సురాసుర నర ధరాది
భావముల భిన్ను లగుదురు పౌరవేంద్ర!
ఇరవొందన్ ద్రుహిణాత్మకుండయి రమాధీశుండు విశ్వంబుసు
స్థిరతం జేసి, హరిస్వరూపుఁడయి రక్షించున్ సమస్త వ్రజో
త్కర సంహారము సేయు నప్పుడు హరాంతర్యామియై యింతయున్
హరియించుం బవనుండు మేఘముల మాయం జేయు చందంబునన్.
ఈ పగిదిని విశ్వము సం
స్థాపించును మనుచు నడఁచు ధర్మాత్మకుఁడై
దీపిత తిర్యఙ్నర సుర
రూపంబులు దాన తాల్చి రూఢి దలిర్పన్.
హరి యందు నాకాశ; మాకాశమున వాయు;
వనిలంబువలన హుతాశనుండు;
హవ్యవాహను నందు నంబువు; లుదకంబు
వలన వసుంధర గలిగె; ధాత్రి
వలన బహుప్రజావళి యుద్భవం బయ్యె;
నింతకు మూలమై యెసఁగునట్టి
నారాయణుఁడు చిదానంద స్వరూపకుం,
డవ్యయుం, డజుఁడు, ననంతుఁ, డాఢ్యుఁ,
డాదిమధ్యాంతశూన్యుం, డనాదినిధనుఁ,
డతని వలనను సంభూత మైన యట్టి
సృష్టి హేతు ప్రకార మీక్షించి తెలియఁ
జాల రెంతటి మునులైన జనవరేణ్య!
అదియునుంగాక.
ధరణీశోత్తమ! భూత సృష్టి నిటు సంస్థాపించి రక్షించు నా
హరి కర్తృత్వము నొల్ల కాత్మగత మాయారోపితం జేసి తా
నిరవద్యుండు నిరంజనుండుఁ బరుఁడున్ నిష్కించనుం డాఢ్యుఁడున్
నిరపేక్షుండును నిష్కళంకుఁ డగుచున్ నిత్యత్వముం బొందెడిన్.
బ్రహ్మసంబంధి యగు నీ కల్పప్రకారం బవాంతరకల్పంబుతోడ
సంకుచిత ప్రకారంబున నెఱింగిచింతి; నిట్టి బ్రహ్మకల్పంబున నొప్పు
ప్రాకృత వైకృత కల్పప్రకారంబులును, దత్పరిమాణంబులును,
కాలకల్పలక్షణంబులును, నవాంతరకల్ప మన్వంతరాది భేదవిభాగ
స్వరూపంబును నతి విస్తారంబుగ నెఱిగింతు విను; మదియునుం
బద్మకల్పం బనం దగు" నని భగవంతుం డైన శుకుండు బరీక్షిత్తు
నకుం జెప్పె" నని సూతుండు మహర్షులకు నెఱింగిచిన.
