రామ! గుణాభిరామ! దినరాజకులోంబుధిసోమ! తోయద
శ్యామ! దశాననప్రబలసైన్యవిరామ! సురారిగోత్రసు
త్రామ! సుబాహుబాహుబలదర్ప తమఃపటుతీవ్రధామ! ని
ష్కామ! కుభృల్లలామ! కఱకంఠసతీనుతనామ! రాఘవా!
అమరేంద్రసుతవిదారణ!
కమలాప్తతనూజరాజ్యకారణ! భవసం
తమసదినేశ్వర! రాజో
త్తమ! దైవతసార్వభౌమ! దశరథరామా!
నిరుపమగుణజాలా! నిర్మలానందలోలా!
దురితఘనసమీరా! దుష్టదైత్యప్రహారా!
శరధిమదవిశోషా! చారుసద్భక్తపోషా!
సరసిజదళనేత్రా! సజ్జనస్తోత్రపాత్రా!
ఇది శ్రీపరమేశ్వరకరుణాకలిత కవితా విచిత్ర కేసనమంత్రిపుత్ర
సహజపాండిత్య పోతనామాత్య ప్రణీతం బైన శ్రీమహాభాగవత
పురాణంబు నందు పరీక్షిత్తుతోడ శుకయోగి భాషించుటయు, భాగ
వతపురాణ వైభవంబును, ఖట్వాంగు మోక్షప్రకారంబును, ధారఁణా
యోగ విషయం బయిన మహావిష్ణుని శ్రీపాదాద్యవయవంబుల
సర్వలోకంబులు నున్న తెఱంగును, సత్పురుష వృత్తియు,
మోక్షవ్యతిరిక్త సర్వకామ్య ఫలప్రదదేవత భజన ప్రకారంబును,
మోక్షప్రదుండు శ్రీహరి యనుటయు, హరిభజనవిరహితులైన
జనులకు హేయతాపాదనంబును, రాజప్రశ్నంబును, శుకయోగి
శ్రీహరి స్తోత్రంబు సేయుటయు, వాసుదేవ ప్రసాదంబునం జతు
ర్ముఖుండు బ్రహ్మాధిపత్యంబు వడయుటయు, శ్రీహరి వలన
బ్రహ్మరుద్రాదిలోక ప్రపంచంబు వుట్టుటయు, శ్రీమన్నారాయణ
దివ్యలీలావతారపరంపరావైభవ వృత్తాంతసూచనంబును, భాగవత
వైభవంబును, బరీక్షిత్తు శుక యోగి నడిగిన ప్రపంచాది ప్రశ్నం
బులును, నందు శ్రీహరి ప్రధాన కర్తయని తద్వృత్తాంతంబు సెప్పు
టయు, భగవద్భక్తి వైభవంబును, బ్రహ్మ తపశ్చరణంబునకుం
బ్రసన్నుండై హరి వైకుంఠనగరంబుతోడ బ్రసన్నుం డయిన
స్తోత్రంబు సేసి తత్ప్రసాదంబునం దన్మహిమంబు వినుటయు,
వాసుదేవుం డానతిచ్చిన ప్రకారంబున బ్రహ్మ నారదునికి భాగవత
పురాణ ప్రధాన దశలక్షణంబు లుపన్యసించుటయు, నారాయణ
వైభవంబును, జీవాది తత్త్వసృష్టియు, శ్రీహరి నిత్యవిభూత్యాది
వర్ణనంబును, గల్పప్రకారాది సూచనంబును, శౌనకుండు విదుర
మైత్రేయ సంవాదంబు సెప్పు మని సూతు నడుగుటయు, నను
కథలు గల ద్వితీయస్కంధము సంపూర్ణము.
