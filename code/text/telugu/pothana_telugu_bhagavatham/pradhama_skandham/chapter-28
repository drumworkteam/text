ఎంత కాలము గృష్ణుఁ డీశ్వరుఁ డి ద్ధరిత్రిఁ జరించు మీ
రంత కాలము నుండుఁ డందఱుఁ నవ్వలం బనిలేదు, వి
భ్రాంతి మానుము కాలముం గడవంగ నెవ్వరు నోప రీ
చింత యేల నరేంద్రసత్తమ! చెప్పెదన్ వినుమంతయున్.
ధృతరాష్ట్రుండు గాంధారీ విదుర సహితుండై హిమవత్పర్వతదక్షిణ
భాగంబున నొక్క ముని వనంబునకుం జని తొల్లి సప్తర్షులకు సంతో
షంబు సేయుకొఱకు నాకాశగంగ యేడు ప్రవాహంబులయి, పాఱిన
పుణ్యతీర్థంబునం గృతస్నానుం డై యథావిధి హోమం బొనరించి,
జలభక్షణంబు గావించి, సకలధర్మంబుల విసర్జించి విఘ్నంబులం
జెందక నిరాహారుండయి, యుపశాంతాత్ముండయి పుత్రార్థదారై
షణంబులు వర్జించి, విన్యస్తాసనుండై ప్రాణంబుల నియమించి,
మనస్సహితంబులైన చక్షురాదీంద్రియంబుల నాఱింటిని విషయం
బులం బ్రవర్తింపనీక నివర్తించి, హరిభావనారూపంబగు ధారణాయో
గంబుచే రజస్సత్త్వతమోరూపంబు లగు మలంబుల మూఁటిని హ
రించి, మనంబు నహంకారాస్పదంబైన స్థూలదేహంబువలనం బాపి
బుద్ధి యందు నేకీకరణంబు సేసి, యట్టి విజ్ఞా నాత్మను దృశ్యాం
శంబువలన వియోగించి, క్షేత్రజ్ఞుని యందుఁ బొందించి దృష్టం బైన
యీశ్వరునివలన క్షేత్రజ్ఞునిం బాపి, మహాకాశంబుతోడ ఘటాకాశ
ముంగలుపు కైవడి నాధారభూతంబైన బ్రహ్మమందుఁ గలిపి, లోపలి
గుణక్షోభంబును వెలుపలి యింద్రియ విక్షోపంబును లేక నిర్మూ
లిత మాయా గుణ వాసనుం డగుచు, నిరుద్ధంబు లగు మన శ్చ
క్షురాదీంద్రియంబులు గలిగి, యఖి లాహారంబులను వర్జించి, కొఱడు
చందంబున.
ఉటజాంతస్థ్సలవేదికిన్ నియతుఁడై యున్నాఁడు నే డాదిగా
నిటపై నేనవనాఁడు మేన్ విడువఁగా నిజ్యాగ్ని యోగాగ్ని త
త్పటుదేహంబు దహింపఁ జూచి, నియమప్రఖ్యాత గాంధారి యి
ట్టట్టు వో నొల్లక ప్రాణవల్లభునితో నగ్నిం బడున్ భూవరా!
అంతట వారల మరణము
వింత యగుచుఁ జూడఁబడిన విదురుఁడు చింతా
సంతాప మొదవఁ బ్రీత
స్వాంతుండై తీర్థములకుఁ జనియెడు నధిపా!"
అని విదురాదుల వృత్తాంతం బంతయు ధర్మనందనుని కెఱిగించి
తుంబుర సహితుండయిన నారదుండు స్వర్గంబునకు నిర్గమించిన
వెనుక ధర్మజుండు భీమునిం జూచి యిట్లనియె.
"ఒక కాలమునఁ బండు నోషధిచయము వే
ఱొక కాలమునఁ బండకుండు నండ్రు;
క్రోధంబు లోభంబు క్రూరత బొంకును
దీపింప నరులు వర్తింతు రండ్రు;
వ్యవహారములు మహావ్యాజయుక్తము లండ్రు;
సఖ్యంబు వంచనా సహిత మండ్రు;
మగలతో నిల్లాండ్రు మచ్చంరిచెద రండ్రు;
సుతులు దండ్రులఁ దెగఁ జూతు రండ్రు;
గురుల శిష్యులు దూషించి కూడ రండ్రు;
శాస్త్రమార్గము లెవ్వియుఁ జరుగ వండ్రు;
న్యాయపద్ధతి బుధులైన నడవ రండ్రు;
కాలగతి నింతయై వచ్చెఁ గంటె నేఁడు.
హరిఁ జూడన్ నరుఁ డేగినాడు నెల లే డయ్యెం గదా రారు కా
లరు లెవ్వారును; యాదవుల్ సమద లోల స్వాంతు లీ వేళ సు
స్థిరులై యుండుదురా? మురారి సుఖియై సేమంబుతో నుండునా?
యెరవై యున్నది చిత్త మీశ్వరకృతం బెట్లో కదే! మారుతీ!
మానసము గలఁగుచున్నది
మానవు బహుదుర్నిమిత్త మర్యాదలు స
న్మానవదేహక్రీడలు
మాన విచారింప నోపు మాధవుఁ డనుజా!
మనవులు సెప్పక ముందఱ
మన దార ప్రాణ రాజ్య మాన శ్రీలన్
మనుపుదు నని మాధవుఁ డిట
మనమునఁ దలపోసి మనిచె మనలం గరుణన్.
నారదుఁ డాడిన కైవడిఁ
గ్రూరపుఁ గాలంబు వచ్చుఁ గుంభిని మీఁదన్
ఘోరములగు నుత్పాతము
లారభటిం జూడఁబడియె ననిలజ! కంటే.
ఓడక ముందట నొక సారమేయంబు
మొఱగుచు నున్నది మోర యెత్తి;
యాదిత్యుఁ డుదయింప నభిముఖంబై నక్క
వాపోయె మంటలు వాతఁ గలుగ;
మిక్కిలుచున్నవి మెఱసి గృధ్రాదులు
గర్దభాదులు దీర్చి క్రందుకొనియె;
నుత్తమాశ్వంబుల కుదయించెఁ గన్నీరు;
మత్తగజంబుల మదము లుడిగె;
గాలు దూతభంగిఁ గదిసెఁ గపోతము;
మండ దగ్ని హోమ మందిరములఁ;
జుట్టుఁ బొగలు దిశల సొరిది నాచ్ఛాదించెఁ;
దరణి మాసెఁ; జూడు ధరణి గదలె.
వాతములు విసరె; రేణు
వ్రాతము లాకసముఁ గప్పె; వడి సుడిగొని ని
ర్ఘాతములు వడియె; ఘన సం
ఘాతంబులు రక్తవర్ష కలితము లయ్యెన్.
గ్రహములు పోరాడెడి నా
గ్రహముల వినఁ బడియె; భూత కలకలములు దు
స్సహములగుచు శిఖికీలా
వహములక్రియఁ దోచె; గగన వసుధాంతరముల్.
దూడలు గుడువవు చన్నులు;
దూడలకున్ గోవు లీవు దుగ్ధము; లొడలం
బీడలు మానవు; పశువులఁ
గూడవు వృషభములు తఱపి కుఱ్ఱల నెక్కున్.
కదలెడు వేల్పుల రూపులు
వదలెడుఁ గన్నీరు వానివలనం జెమటల్
వొదలెడిఁ బ్రతిమలు వెలిఁ జని
మెదలెడి నొక్కక్క గుడిని మేదిని యందున్.
కాకంబులు వాపోయెడి;
ఘూకంబులు నగరఁ బగలు గుండ్రలు గొలిపెన్;
లోకంబులు విభ్రష్ట
శ్రీకంబులు గతి నశించి శిథలము లయ్యెన్.
యవ పద్మాంకుశ చాప చక్ర ఝష రేఖాలంకృతంబైన మా
ధవు పాద ద్వయ మింక మెట్టెడు పవిత్రత్వంబు నేఁ డాదిగా
నవనీకాంతకు లేదు పో? మఱి మదీయాంగంబు వామాక్షి బా
హువు లాకంపము నొందుచుండు నిల కే యుగ్రస్థితుల్ వచ్చునో?
మఱియు మహోత్పాదంబులు పెక్కులు పుట్టుచున్నయవి; ము
రాంతకుని వృత్తాంతంబు వినరా" దని, కుంతీసుతాగ్రజుండు భీము
నితో విచారించు సమయంబున.
