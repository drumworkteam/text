పుణ్యకీర్తనుఁడైన భువనేశు చరితంబు
బ్రహ్మతుల్యంబైన భాగవతము
సకలపురాణరాజము దొల్లి లోకభ
ద్రముగ ధన్యముగ మోదముగఁ బ్రీతి
భగవంతుఁడగు వ్యాసభట్టారకుఁ డొనర్చి
శుకుఁ డనియెడుఁ తన సుతునిచేతఁ
జదివించె నింతయు సకలవేదేతిహా
సములలోపల నెల్ల సారమైన
యీ పురాణమెల్ల నెలమి నా శుకయోగి
గంగ నడుమ నిల్చి ఘన విరక్తి
యొదవి మునులతోడ నుపవిష్టుఁ డగు పరీ
క్షిన్నరేంద్రుఁ డడుగఁ జెప్పె వినుఁడు.
కృష్ణుండు ధర్మజ్ఞానాదులతోడం దన లోకంబునకుం జనిన పిమ్మటం
గలికాల దోషాంధకారంబున నష్టదర్శనులైన జనులకు నిప్పు డి
ప్పురాణంబు కమలబంధునిభంగి నున్నదిచ నాఁ డందు భూరి తే
జుండయి కీర్తించుచున్న విప్రర్షివలన నేఁ బఠించిన క్రమంబున నా
మదికి గోచరించి నంతయ వినిపించెద ననిన సూతునకు ముని
వరుండయిన శౌనకుం డిట్లనియె.
సూతా! యే యుగవేళ నేమిటికి నెచ్చోటన్ మునిశ్రేష్ఠు నే
శ్రోతల్ గోరిరి? యేమి హేతువునకై, శోధించి లోకైక వి
ఖ్యాతిన్ వ్యాసుడుఁ మున్ను భాగవతముం గల్పించెఁ? దత్పుత్త్రుఁడే
ప్రీతిన్ రాజునకీ పురాణకథఁ జెప్పెం? జెప్పవే యంతయున్.
బుధేంద్రా!&#160;వ్యాసపుత్త్రుండైన శుకుండను మహాయోగి సమదర్శ
నుండేకాంతమతి మాయాశయనంబువలనం దెలిసిన వాఁడు
గూఢుండు మూఢుని క్రియ నుండు నిరస్తఖేదుం డదియునుంగాక.
శుకుఁడు గోచియు లేక పైఁ జనఁ జూచి తోయములందు ల
జ్జకుఁ జలింపక చీర లొల్లక చల్లులాడెడి దేవక
న్యకలు, హా! శుక!, యంచు వెన్క జనంగ వ్యాసునిఁ జూచి యం
శుకములన్ ధరియించి సిగ్గున స్రుక్కి రందఱు ధీనిధీ!
మఱియు నగ్నుండుఁ దరుణుండునై చను తన కొడుకుం గని వస్త్ర
పరిధానం బొనరింపక వస్త్రధారియు వృద్ధుండునునైన తనుం జూచి
చేలంబులు ధరియించు దేవరమణులం గని వ్యాసుండు కారణం
బడిగిన వారలు, నీ పుత్రుండు స్త్రీ పురుషు లనెడు భేదదృష్టి లేక
యుండు మఱియు నతండు నిర్వికల్పుండు గాన నీకు నతనికి
మహాంతరంబుగలదని రట్టి శుకుండు కురుజాంగలదేశంబుల సొచ్చి
హస్తినాపురంబునఁ బౌరజనంబులచే నెట్లు జ్ఞాతుండయ్యె?&#160;మఱి
యునున్మత్తునిక్రియ మూగతెఱంగున జడునిభంగి నుండు నమ్మ
హాయోగికి రాజర్షి యైన పరీక్షిన్మహారాజు తోడ సంవాదం బెట్లు
సిద్ధించె? బహుకాలకథనీయం బయిన శ్రీభాగవతనిగమవ్యాఖ్యానం
బేరీతి సాగె? నయ్యోగిముఖ్యుండు గృహస్థుల గృహంబుల గోవును
బుదికిన యంత దడవుగాని, నిలువంబడం డతండు గోదోహనమాత్ర
కాలంబు సంచరించిన స్థలంబులు తీర్థంబు లగు నండ్రు; పెద్దకాలం
బేక ప్రదేశంబున నెట్లుండె? భాగవతోత్తముండైన జనపాలుని జన్మ
కర్మంబు లే ప్రకారంబు?&#160;వివరింపుము.
పాండవ వంశంబు బలము మానంబును
వర్ధిల్లఁ గడిమి నెవ్వాఁడు మనియెఁ;
బరిపంథిరాజులు భర్మాది ధనముల
నర్చింతు రెవ్వని యంఘ్రియుగముఁ;
గుంభజ కర్ణాది కురు భట వ్యూహంబు
సొచ్చి చెండాడెనే శూరు తండ్రి;
గాంగేయ సైనికాక్రాంత గోవర్గంబు
విడిపించి తెచ్చె నే వీరుతాత;
యట్టి గాఢకీర్తి యగు పరీక్షిన్మహా
రాజు విడువరాని రాజ్యలక్ష్మిఁ
బరిహరించి గంగఁ బ్రాయోపవిష్టుఁడై
యసువు లుండ, నేల యడఁగి యుండె?
ఉత్తమకీర్తులైన మనుజోత్తము లాత్మహితంబు లెన్నడుం
జిత్తములందుఁ గోరరు హసించియు, లోకుల కెల్ల నర్థ సం
పత్తియు భూతియున్ సుఖము భద్రముఁ గోరుదు రన్యరక్షణా
త్యుత్తమమైన మేను విభుఁ డూరక యేల విరక్తిఁ బాసెనో?
సారముల నెల్ల నెఱుగుదు
పారగుఁడవు భాషలందు బహువిధ కథనో
దారుఁడవు మాకు సర్వముఁ
బారము ముట్టంగఁ దెలియఁబలుకు మహాత్మా!
