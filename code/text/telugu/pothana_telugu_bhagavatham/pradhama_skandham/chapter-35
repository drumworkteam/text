"నరేంద్రా! నిన్ను నారోపితశరశరాసను సర్వప్రదేశంబు లందును
విలోకించుచున్నవాడ; నే నెక్కడ నుండుదు నానతిమ్మ" నిన, రాజన్య
శేఖరుండు ప్రాణవధ స్త్రీ ద్యూత పానంబు లనియెడు నాలుగు స్థానం
బుల నిచ్చి, మఱియు నడిగిన సువర్ణ మూలం బగు నసత్య మద
కామ హింసా వైరము లనియెడు పంచప్రదేశంబుల నొసంగి యితర
స్థలంబుల స్పృశియింపకుండ నియమించె; నిట్లు కలినిగ్రహంబు
సేసి హీనంబు లయిన తప శ్శౌచ దయ లనియెడి మూఁడుపాదం
బులు వృషభమూర్తి యయిన ధర్మదేవుని కిచ్చి విశ్వంభరకు
నిర్భరం బయిన సంతోషంబు సంపాదించి.
గజనామధేయపురమున
గజరిపుపీఠమున ఘనుఁడు గలిదమనుం డ
గ్గజవైరిపరాక్రముఁ డై
గజిబిజి లేకుండఁ దాల్చెఁ గౌరవలక్ష్మిన్.
ఇట్లు కృష్ణుని యనుగ్రహంబున నశ్వత్థామబాణపావకంబువలన
బ్రతికి; వృషభమూర్తి యయిన ధర్మదేవతకు నభయంబిచ్చిన పరీ
క్షిన్నరేంద్రుండు బ్రాహ్మణశాపప్రాప్త తక్షకాహిభయంబువలనఁ బ్రాణం
బులు వోవు నని యెఱింగి, సర్వసంగంబులు వర్జించి శుకునకు
శిష్యుండై విజ్ఞానంబు గలిగి, గంగాతరంగిణీ తీరంబునం గళేబరంబు
విడిచె వినుఁడు.
హరివార్త లెఱుఁగువారికి
హరిపదములు దలఁచువారి కనవరతంబున్
హరికథలు వినెడివారికి
మరణాగతమోహసంభ్రమము లే దనఘా!
శుభచరితుఁడు హరి యరిగినఁ
బ్రభవించి ధరిత్రి నెల్లఁ బ్రబ్బియుఁ గలి దా
నభిమన్యుసుతునివేళను
బ్రభవింపక యడఁగి యుండె భార్గవముఖ్యా!
ఇవ్విధంబునఁ జతుస్సముద్రముద్రితాఖిలమహీమండలప్రాజ్య సా
మ్రాజ్యంబు పూజ్యంబుగాఁ జేయుచు నా యభిమన్యుసంభవుండు
చేసినఁ గాని పాపములు సెందవు; చేయం దలంచి నంతటం
జేసెద నన్నమాత్రమునఁ జెందుఁ గదా కలివేళఁ బుణ్యముల్
మోసము లే దటంచు నృపముఖ్యుఁడు గాచెఁ గలిన్ మరంద ము
ల్లాసముతోడఁ గ్రోలి విరులం దెగఁజూడని తేఁటి కైవడిన్.
మఱియుం బ్రమత్తులై యధీరులగు నరులయందు వృకంబు చం
దంబున నొదిఁగి కాచుకొని యుండి చేష్టించుం గాని, ధీరులైనవారి
కిం గలివలని భయంబు లేదని కలినంతంబు నొందింప డయ్యె"
ననిన విని ఋషులు సూతున కిట్లనిరి.
"పౌరాణికోత్తమ! బ్రతుకుము పెక్కేండ్లు
తామరసాక్షుని ధవళయశము
మరణశీలురమైన మా కెఱింగించితి
కల్పితంబగు క్రతుకర్మమందుఁ
బొగలచేఁ బొగిలి యబుద్దచిత్తులమైన
మము హరి పదపద్మ మధుర రసము
ద్రావించితివి నీవు ధన్యులమైతిమి
స్వర్గమేనియు నపవర్గమేని
భాగవత సంగ లవ భాగ్యఫలము కీడె?
ప్రకృతిగుణహీనుఁడగు చక్రి భద్రగుణము
లీశ కమలాసనాదులు నెఱుగఁ లేరు
వినియు వినఁజాల ననియెడి వెఱ్ఱి గలఁడె?
శ్రీపంబులు ఖండిత సం
తాపంబులు గల్మషాంధతమస మహోద్య
ద్దీపంబులు పాషండ దు
రాపంబులు విష్ణు వందనాలాపంబుల్.
పావనములు దురితలతా
లావనములు నిత్యమంగళ ప్రాభవ సం
జీవనములు లక్ష్మీ సం
భావనములు వాసుదేవు పదసేవనముల్.
పరమ భాగవతుఁడు పాండవపౌత్రుండు
శుకుని భాషణముల శుద్దబుద్ధి
యై విరాజమానుఁడై ముక్తి యగు విష్ణు
పాదమూల మెట్లు వడసె ననఘ!
మహాత్మా! విచిత్రయోగనిష్టాకలితంబును, విష్ణుచరితలలితంబును,
బరమ పుణ్యంబును, సకలకల్యాణగుణగణ్యంబును, భాగవతజనా
పేక్షితంబునునైన పారీక్షితభాగవతాఖ్యానంబు వినిపింపు" మనిన
సూతుం డిట్లనియె.
"మిముబోఁటి పెద్దవారలు
కమలాక్షుని చరిత మడుగఁగాఁ జెప్పెడి భా
గ్యము గలిగె నేఁడు నా జ
న్మము సఫలం బయ్యె వృద్దమాన్యుఁడ నగుటన్
కులహీనుఁడు నారాయణ
విలసత్కథనములు గడఁక వినిపించినఁ ద
త్కులహీనతఁ బాసి మహో
జ్జ్వల కులజత్వమును బొందు సన్మునులారా!
ఎవ్వని గుణజాల మెన్న జిహ్వలు లేక
నలినగర్భాదు లనంతుఁ డండ్రు
కోరెడు విబుధేంద్రకోటి నొల్లక లక్ష్మి
ప్రార్థించె నెవ్వని పాద రజము
బ్రహ్మ యెవ్వని పాదపద్మంబుగడిగిన
జలము ధన్యత నిచ్చె జనుల కెల్ల
భగవంతుఁ డనియెడి భద్రశబ్దమునకు
నెవ్వఁ డర్థాకృతి నేపు మిగులు
నే మహాత్ము నాశ్రయించి శరీరాది
సంగకోటి నెల్ల సంహరించి
ప్రాభవమున మునులు పారమ హంస్యంబు
నొంది తిరిగి రాక యుందు రెలమి.
క్రమమున మింటికై యెగయుఁగాక విహంగము మింటిదైన పా
రము గన నేర్చునే? హరిపరాక్రమ మోపినయంతఁ గాక స
ర్వము వివరింప నెవ్వండు ప్రవర్తకుఁడౌ? మునులార! నాదు చి
త్తమునకు నెంత గానఁబడెఁ దప్పక చెప్పెద మీకు నంతయున్.
