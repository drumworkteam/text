అని యిట్లు మహనీయగుణగరిష్ఠులయిన శౌనకాదిమునిశ్రేష్ఠు
లడిగిన రోమహర్షణపుత్త్రుండయి యుగ్రశ్రవసుం డను పేర నొప్పి
నిఖిల పురాణ వ్యాఖ్యాన వైఖరీ సమేతుండైన సూతుండు.
సముఁడై యెవ్వఁడు ముక్తకర్మచయుఁడై సన్న్యాసియై యొంటిఁ బో
వ మహాభీతి నొహో&#160;కుమార!&#160;యనుచున్ వ్యాసుండు చీరంగ వృ
క్షములుం దన్మయతం బ్రతిధ్వనులు సక్కం జేసె మున్నట్టి భూ
తమయున్ మ్రొక్కెద బాదరాయణిఁ దపోధన్యాగ్రణిన్ ధీమణిన్.
కార్యవర్గంబును గారణ సంఘంబు
నధికరించి చరించు నాత్మతత్త్వ
మధ్యాత్మ మనఁబడు నట్టి యధ్యాత్మముఁ
దెలియఁ జేఁయఁగఁ జాలు దీప మగుచు
సకలవేదములకు సారాంశమై యేక
మై యసాధారణమగు ప్రభావ
రాజకంబైన పురాణ మర్మంబును
గాఢ సంసారాంధకార పటలి
దాఁటఁ గోరెడివారికి దయ దలిర్ప
నే తపోనిధి వివరించె నేర్పడంగ
నట్టి శుకనామధేయు మహాత్మగేయు
విమల విజ్ఞాన రమణీయు వేడ్కఁ గొలుతు.
నారాయణునకు నరునకు
భారతికిని మ్రొక్కి, వ్యాసు పదములకు నమ
స్కారము సేసి వచింతు ను
దార గ్రంథంబు, దళిత తను బంధంబున్.
అని యిట్లు దేవతాగురునమస్కారంబు సేసి యిట్లనియె మునీం
ద్రులారా!&#160;నన్ను మీరు నిఖిల లోక మంగళంబైన ప్రయోజనం బడి
గితిరి; ఏమిటం కృష్ణ సంప్రశ్నంబు సేయంబడు నెవ్వింధంబున
నాత్మ ప్రసన్నంబగు, నిర్విఘ్నయు నిర్హేతుకయునై హరిభక్తి యే
రూపంబునం గలుగు నది పురుషులకుఁ బరమధర్మంబగు, వాసు
దేవుని యందుఁ బ్రయోగింపఁ బడిన భక్తియోగంబు వైరాగ్య విజ్ఞా
నంబులం బుట్టించు, నారాయణ కథలవలన నెయ్యే ధర్మంబులు
దగులువడ వవి నిరర్థకంబులు. అపవర్గపర్యంతంబయిన పరధర్మం
బునకు దృష్ట శ్రుత ప్రపంచార్థంబు ఫలంబు గాదు. ధర్మంబు నంద
వ్యభిచారియైన యర్థంబునకుఁ గామంబు ఫలంబు గాదు; విషయ
భోగంబైన కామంబున కింద్రియప్రీతి ఫలంబు గాదు; ఎంత తడవు
జీవించు నంతియ కామంబునకు ఫలంబు. తత్త్వజిజ్ఞాసగల జీవు
నకుఁ గర్మంబులచేత నెయ్యది సుప్రసిద్ధం బదియు నర్థంబు గాదు.
తత్త్వజిజ్ఞాస యనునది ధర్మజిజ్ఞాస యగుటఁ గొందఱు ధర్మంబె
తత్త్వంబని పలుకుదురు. తత్త్వవిదులు జ్ఞానంబనుపేర నద్వయం
బైన యది తత్త్వమని యెఱుంగుదురు; ఆ తత్త్వంబు నౌపనిషదుల
చేత బ్రహ్మమనియు, హైరణ్యగర్భులచేతం బరమాత్మ యనియు,
సాత్వతులచేత భగవంతుం డనియును బలుకంబడు; వేదాంతశ్రవ
ణంబున గ్రహింపంబడి జ్ఞానవైరాగ్యంబులతోడం గూడిన భక్తిచేతఁ
దత్పరులైన పెద్దలు క్షేత్రజ్ఞుండైన యాత్మ యందుఁ బరమాత్మంబొడ
గందురు. ధర్మంబునకు భక్తి ఫలంబు పురుషులు వర్ణాశ్రమధర్మ
భేదంబులం జేయు ధర్మంబునకు మాధవుండు సంతోషించుటయె
సిద్ధి; ఏక చిత్తంబున నిత్యంబును గోవిందు నాకర్ణింపనుం వర్ణిం
పనుం దగుఁ జక్రాయుధ ధ్యానం బను ఖడ్గంబున వివేకవంతు
లహంకార నిబద్ధంబైన కర్మంబు ద్రుంచివైతురు; భగవంతుని యంద
లి శ్రద్ధయు నపవర్గదంబగు తత్కథాశ్రవణాదులయం దత్యంతాసక్తి
యుఁ బుణ్యతీర్థావగాహన మహత్సేవాదులచే సిద్ధించు కర్మనిర్మూ
లన హేతువులైన కమలలోచను కథలం దెవ్వండు రతిసేయు విన
నిచ్చగించు వాని కితరంబు లెవ్వియు రుచి పుట్టింపనేరవు; పుణ్య
శ్రవణకీర్తనుం డైన కృష్ణుండు తనకథలు వినువారి హృదయంబు
లందు నిలిచి, శుభంబు లాచరించు నశుభంబులు పరిహరించు
నశుభంబులు నష్టంబు లయిన భాగవతశాస్త్రసేవావిశేషంబున నిశ్చ
లభక్తి యుదయించు; భక్తి కలుగ రజస్తమోగుణ ప్రభూతంబు లైన
కామ లోభాదులకు వశంబుగాక చిత్తంబు సత్త్వగుణంబునఁ బ్రస
న్నంబగుఁ; ప్రసన్నమనస్కుండైన ముక్తసంగుండగు; ముక్తసం
గుండైన నీశ్వరతత్త్వజ్ఞానంబు సిద్ధించు; నీశ్వరుండు గానంబడినఁ
జిజ్జడగ్రథనరూపంబైన యహంకారంబు భిన్నంబగు; నహంకారంబు
భిన్నంబైన నసంభావనాదిరూపంబులగు సంశయంబులు విచ్ఛి
న్నంబులగు; సంశయవిచ్ఛేదంబైన ననారబ్ధఫలంబులైన కర్మం
బులు నిశ్శేషంబులై నశించుం గావున.
గురుమతులు తపసు లంతః
కరణంబుల శుద్ధి సేయ ఘనతరభక్తిన్
హరియందు సమర్పింతురు
పరమానందమున భిన్నభవబంధనులై.
పరమపూరుషుఁ డొక్కఁ డాఢ్యుఁడు పాలనోద్భవ నాశముల్
సొరిదిఁ జేయు ముకుంద పద్మజ శూలి సంజ్ఞలఁ బ్రాకృత
స్ఫురిత సత్త్వ రజస్తమంబులఁ బొందు నందు శుభస్థితుల్
హరి చరాచరకోటి కిచ్చు ననంత సత్త్వ నిరూఢుఁడై.
మఱియు నొక్క విశేషంబు గలదు; కాష్ఠంబుకంటె ధూమంబు,
ధూమంబుకంటెఁ ద్రయీమయంబయిన వహ్ని యెట్లు విశేషంబగు
నట్లు తమోగుణంబుకంటె రజోగుణంబు, రజోగుణంబుకంటె బ్రహ్మ
ప్రకాశకంబగు సత్త్వగుణంబు విశిష్టంబగు; తొల్లి మునులు సత్త్వ
మయుం డని భగవంతు హరి నధోక్షజుం గొలిచిరి; కొందఱు సంసార
మందలి మేలుకొఱకు నన్యుల సేవింతురు; మోక్షార్థు లయినవార
లు ఘోరరూపులైన భూతపతుల విడిచి దేవతాంతర నిందసేయక
శాంతులయి నారాయణ కథల యందే ప్రవర్తింతురు; కొందఱు
రాజస తామసులయి సిరియు నైశ్వర్యంబును బ్రజలనుం గోరి పితృ
భూతప్రజేశాదుల నారాధింతురు; మోక్ష మిచ్చుటం జేసి నారాయ
ణుండు సేవ్యుండు; వేద యాగ యోగక్రియా జ్ఞాన తపోగతి ధర్మం
బులు వాసుదేవపరంబులు; నిర్గుణుండయిన పరమేశ్వరుండు
గలుగుచు, లేకుండుచు త్రిగుణంబుల తోడం గూడిన తన మాయ
చేత నింతయు సృజియించి, గుణవంతుని చందంబున నిజ
మాయా విలసింతంబు లయిన గుణంబులలోఁ బ్రవేశించి విజ్ఞానవి
జృంభితుండై వెలుఁగు; నగ్ని యొక్కరుం డయ్యుఁ బెక్కు మ్రాఁకు
లందుఁ దేజరిల్లుచుఁ బెక్కండ్రై తోఁచు తెఱంగున విశ్వాత్మకుండైన
పురుషుం డొక్కండ తనవలనం గలిగిన నిఖిలభూతంబులందు నం
తర్యామి రూపంబున దీపించు; మహాభూత సూక్ష్మేంద్రియంబుల
తోడంగూడి, గుణమయంబులయిన భావంబులం దనచేత నిర్మి
తంబులైన భూతంబులందుఁ దగులు వడక తద్గుణంబు లనుభవం
బుసేయుచు, లోకకర్తయైన యతండు దేవ తిర్యఙ్మనుష్యాది
జా తులందు లీల నవతరించి లోకంబుల రక్షించు నని, మఱియు
సూతుఁడిట్లనియె.
మహదహంకార తన్మాత్ర సంయుక్తుఁడై
చారు షోడశ కళాసహితుఁ డగుచుఁ
బంచమహాభూత భాసితుండై శుద్ధ
సత్త్వుఁడై సర్వాతిశాయి యగుచుఁ
జరణోరు భుజ ముఖ శ్రవణాక్షి నాసా శి
రములు నానాసహస్రములు వెలుఁగ
నంబర కేయూర హార కుండల కిరీ
టాదులు పెక్కువేలమరుచుండఁ
బురుషరూపంబు ధరియించి పరుఁ డనంతుఁ
డఖిల భువనైకవర్తన యత్నమమర
మానితోదార జలరాశి మధ్యమునను
యోగ నిద్రా విలాసియై యొప్పుచుండు.
