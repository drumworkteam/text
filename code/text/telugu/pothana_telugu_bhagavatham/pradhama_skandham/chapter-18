పురుషుం డాఢ్యుఁడు ప్రకృతికిఁ
బరుఁ డవ్యయుఁ డఖిలభూత బహిరంతర్భా
సురుఁడును లోకనియంతయుఁ
పరమేశ్వరుఁడైన నీకుఁ బ్రణతులగు హరీ!
మఱియు జవనిక మఱుపున నాట్యంబు సలుపు నటుని చందం
బున మాయా యవనికాంతరాళంబున నిలువంబడి నీ మహిమ
చేఁ బరమహంసలు నివృత్తరాగద్వేషులు నిర్మలాత్ములు నయిన
మునులకు నదృశ్యమానుండవయి పరిచ్ఛిన్నుండవు గాని, నీవు
మూఢదృక్కులుఁ గుటుంబవంతులు నగు మాకు నెట్లు దర్శనీ
యుండ వయ్యెదు శ్రీకృష్ణ!&#160;వాసుదేవ! దేవకీనందన! నందగోపకు
మార! గోవింద! పంకజనాభ! పద్మమాలికాలంకృత! పద్మలోచన!
పద్మసంకాశచరణ! హృషీకేశ! భక్తియోగంబునం జేసి నమస్కరించెద
నవధరింపుము.
తనయులతోడ నే దహ్యమానంబగు
జతుగృహంబందును జావకుండఁ
గురురాజు వెట్టించు ఘోరవిషంబుల
మారుతపుత్త్రుండు మడియకుండ
ధార్తరాష్ట్రుఁడు సముద్ధతిఁ జీర లొలువంగ
ద్రౌపదిమానంబు దలఁగకుండ
గాంగేయ కుంభజ కర్ణాది ఘనులచే
నా బిడ్డ లనిలోన నలఁగకుండ
విరటుపుత్త్రిక కడుపులో వెలయు చూలు
ద్రోణనందను శరవహ్నిఁ ద్రుంగకుండ
మఱియు రక్షించితివి పెక్కుమార్గములను
నిన్ను నేమని వర్ణింతు నీరజాక్ష!
బల్లిదుం డగు కంసుచేతను బాధ నొందుచుచున్న మీ
తల్లిఁ గాచిన భంగిఁ గాచితి ధార్తరాష్ట్రులచేత నేఁ
దల్లడంబునఁ జిక్కకుండఁగ దావకీన గుణవ్రజం
బెల్ల సంస్తుతి సేసి చెప్పఁగ నెంతదాన జగత్పతీ!
జననము నైశ్వర్యంబును
ధనమును విద్యయును గల మదచ్ఛన్నుల కిం
చనగోచరుఁడగు నిన్నున్
వినుతింపఁగ లేరు నిఖిలవిబుధస్తుత్యా!
మఱియు భక్తధనుండును, నివృత్తధర్మార్థకామ విషయుండును,
రాగాదిరహితుండును, కైవల్యదాన సమర్థుండును, గాలరూపకుం
డును, నియామకుండును, నాద్యంతశూన్యుండును, విభుండును,
సర్వసముండును, సకల భూతనిగ్రహానుగ్రహకరుండు నైన నిన్నుఁ
దలంచి నమస్కరించెద నవధరింపుము; మనుష్యుల విడంబించు
భవదీయ విలసనంబు నిర్ణయింప నెవ్వఁడు సమర్థుండు నీకుం బ్రి
యాప్రియులు లేరు జన్మకర్మశూన్యుండవయిన నీవు తిర్యగాది
జీవులయందు వరాహాది రూపంబులను మనుష్యులందు రామాది
రూపంబులను ఋషులయందు వామనాది రూపంబులను జల
చరంబులయందు మత్స్యాది రూపంబులను నవతరించుట లోక
విడంబనార్థంబుగాని జన్మకర్మసహితుం డవగుటం గాదు.
కోపముతోడ నీవు దధికుంభము భిన్నము సేయుచున్నచో
గోపికఁ ద్రాటఁ గట్టిన వికుంచిత సాంజన బాష్పతోయ ధా
రాపరిపూర్ణ వక్త్రముఁ గరంబులఁ బ్రాముచు వెచ్చనూర్చుచుం
బాపఁడవై నటించుట కృపాపర! నామదిఁ జోద్య మయ్యెడిన్.
మలయమునఁ జందనము క్రియ
వెలయఁగ ధర్మజుని కీర్తి వెలయించుటకై
యిలపై నభవుఁడు హరి యదు
కులమున నుదయించె నండ్రు గొంద ఱనంతా!
వసుదేవదేవకులు తా
పసగతి గతభవమునందుఁ బ్రార్థించిన సం
తసమునఁ బుత్త్రత నొందితి
వసురుల మృతి కంచుఁ గొంద ఱండ్రు మహాత్మా!
జలరాశి నడుమ మునిగెఁడు
కలముక్రియన్ భూరిభారకర్శితయగు నీ
యిలఁ గావ నజుఁడు గోరినఁ
గలిగితి వని కొంద ఱండ్రు గణనాతీతా!
మఱచి యజ్ఞాన కామ కర్మములఁ దిరుగు
వేదనాతురులకుఁ దన్నివృత్తిఁ జేయ
శ్రవణ చింతన వందనార్చనము లిచ్చు
కొఱకు నుదయించి తండ్రు నిన్ గొంద ఱభవ!
నినుఁ జింతించుచుఁ బాడుచుం బొగడుచున్ నీ దివ్యచారిత్రముల్
వినుచుం జూతురుగాక లోకు లితరాన్వేషంబులం జూతురే&#160;
ఘన దుర్జన్మ పరంపరా హరణ దక్షంబై మహాయోగి వా
గ్వినుతంబైన భవత్ప దాబ్జయుగమున్ విశ్వేశ! విశ్వంభరా!
దేవా!&#160;నిరాశ్రయులమై భవదీయచరణారవిందంబు లాశ్రయించి నీ
వారలమైన మమ్ము విడిచి విచ్చేయ నేల, నీ కరుణావలోకనంబుల
నిత్యంబును జూడవేని యాదవసహితులైన పాండవులు జీవునిం
బాసిన యింద్రియంబుల చందంబునఁ గీర్తిసంపదలు లేక తుచ్ఛ
త్వంబు నొందుదురు; కల్యాణ లక్షణ లక్షితంబులయిన నీ యడుగు
లచేత నంకితంబైన యీ ధరణీమండలంబు నీవు వాసిన శోభితం
బుగాదు; నీ కృపావీక్షణామృతంబున నిక్కడి జనపదంబులు గుసు
మ ఫలభరితంబులై యోషధి తరు లతా గుల్మ నద నదీ సమేతంబు
లై యుండు.
యాదవు లందుఁ బాండుసుతులందు నధీశ్వర! నాకు మోహవి
చ్ఛేదము సేయుమయ్య!&#160;ఘనసింధువుఁ జేరెడి గంగభంగి నీ
పాదసరోజచింతనముపై ననిశంబు మదీయబుద్ధి న
త్యాదరవృత్తితోఁ గదియునట్లుగఁ జేయఁ గదయ్య! యీశ్వరా!
శ్రీకృష్ణా! యదుభూషణా! నరసఖా! శృంగారరత్నాకరా!
లోకద్రోహినరేంద్రవంశదహనా! లోకేశ్వరా! దేవతా
నీకబ్రాహ్మణగోగణార్తిహరణా! నిర్వాణసంధాయకా!
నీకున్ మ్రొక్కెదఁ ద్రుంపవే భవలతల్ నిత్యానుకంపానిధీ!
అని యిట్లు సకలసంభాషణంబుల నుతియించు గొంతిమాటకు
నియ్యకొని, గోవిందుండు మాయా నిరూఢ మందహాస విశేషంబున
మోహంబు నొందించి రథారూఢుండై కరినగరంబునకు వచ్చి కుంతీ
సుభద్రాదుల వీడ్కొని, తనపురంబునకు విచ్చేయ గమకించి, ధర్మ
రాజుచేఁ గించిత్కాలంబు నిలువు మని ప్రార్థితుండై, నిలిచె; నంత
బంధువధశోకాతురుండయిన ధర్మజుండు నారాయణ వ్యాస ధౌ
మ్యాదులచేతఁ దెలుపంబడియుఁ దెలియక మోహితుండై నిర్వివే
కంబగు చిత్తంబున నిట్లనియె.
తనదేహంబునకై యనేకమృగసంతానంబుఁ జంపించు దు
ర్జనుభంగిం గురు బాలక ద్విజ తనూజ భ్రాతృ సంఘంబు ని
ట్లనిఁ జంపించిన పాపకర్మునకు రాజ్యాకాంక్షికిన్ నాకు హా
యన లక్షావధి నైన ఘోరనరకవ్యాసంగముల్ మానునే?
మఱియుఁ బ్రజాపరిపాలనపరుం డయిన రాజు ధర్మయుద్ధంబున
శత్రువులఁ వధియించినం బాపంబు లేదని, శాస్త్రవచనంబు గలద
యిననది, విజ్ఞానంబుకొఱకు సమర్థంబు గాదు; చతురంగంబుల
ననేకాక్షౌహిణీసంఖ్యాతంబులం జంపించితి హతబంధులయిన సతు
ల కేను జేసిన ద్రోహంబు దప్పించుకొన నేర్పు లేదు; గృహస్థాశ్రమ
ధర్మంబులైన తురంగమేధాది యాగంబులచేతఁ బురుషుండు బ్రహ్మ
హ త్యాది పాపంబుల వలన విడివడి నిర్మలుం డగు నని, నిగ
మంబులు నిగమించు; పంకంబునఁ బంకిలస్థలంబునకు మద్యం
బున మద్యభాండంబునకును శుద్ధి సంభవింపని చందంబున బుద్ధి
పూర్వక జీవహింసనంబు లయిన యాగంబులచేతం బురుషులకుఁ
బాపబాహుళ్యంబ కాని పాపనిర్ముక్తి గాదని శంకించెద.
