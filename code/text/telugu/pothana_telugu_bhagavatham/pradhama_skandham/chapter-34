ఇట్లాధేను వృషభంబుల రెంటిం గంటకుండై తన్నుచున్న రాజలక్షణ
ముద్రితుండయిన శూద్రునిం జూచి సువర్ణ పరికరస్యందనారూఢుం
డగు నభిమన్యునందనుండు గోదండంబు సగుణంబు సేసి మేఘ
గంభీరరవంబు లగు వచనంబుల నిట్లనియె.
"నిన్నుం గొమ్ములఁ జిమ్మెనో? కదిసెనో? నిర్భీతివై గోవులం
దన్నం గారణ మేమి? మద్భుజసనాథక్షోణి నే వేళలం
దు న్నేరంబులు సేయ రా; దెఱుఁగవా? ధూర్తత్వమున్ భూమిభృ
త్సన్నాహంబు నొనర్చె దెవ్వఁడవు? నిన్ శాసించెదన్ దుర్మతీ!
గాండీవియుఁ జక్రియు భూ
మండలిఁ బెడఁబాసి చనిన మదమత్తుఁడవై
దండింపఁ దగనివారల
దండించెదు నీవ తగుదు దండనమునకున్."
అని వృషభంబు నుద్దేశించి యిట్లనియె.
"కురుధాత్రీశ్వర బాహు వప్ర యుగళీ గుప్తక్షమా మండలిం
బరికింపన్ భవదీయ నేత్ర జనితాంభశ్రేణిఁ దక్కన్ జనుల్
దొరఁగం జేయ రధర్మ సంజనిత జంతుశ్రేణిబాష్పంబులన్
గురుశక్తిన్ విదళింతుఁ జూడు మితనిన్ గోమూర్తిదేవోత్తమా!
జాలిఁ బడ నేల? నా శర
జాలంబుల పాలు సేసి చంపెద వీనిన్
భూలోకంబున నిపుడే
నాలుగు పాదముల నిన్ను నడిపింతుఁ జుమీ.
వాచవియైన గడ్డిఁ దిని వాహిను లందు జలంబు ద్రావఁగా
నీ చరణంబు లెవ్వఁ డిటు నిర్దళితంబుగఁ జేసె వాఁడు దా
ఖేచరుఁడైన, వాని మణి కీలిత భూషణ యుక్త బాహులన్
వేచని త్రుంచివైతు వినువీథికి నేగిన నేల డాఁగినన్."
అని మఱియు గోరూప యయిన భూదేవితో నిట్లనియె.
"అగణితవైభవుం డగు మురాంతకుఁ డక్కట పోయె నంచు నె
వ్వగలఁ గృశించి నేత్రముల వారిజకణంబులు దేకు మమ్మ! లో
బెగడకు మమ్మ! మద్విశిఖబృందములన్ వృషలున్ వధింతు నా
మగఁటిమిఁ జూడ వమ్మ! వెఱ మానఁ గదమ్మ! శుభప్రదాయినీ!
సాధువులగు జంతువులకు
బాధలు గావించు ఖలుల భంజింపని రా
జాధము నాయు స్వర్గ
శ్రీధనములు వీటిఁబోవు సిద్ధము తల్లీ!
దుష్టజననిగ్రహంబును
శిష్జజనానుగ్రహంబుఁ జేయఁగ నృపులన్
స్రష్ట విధించెఁ బురాణ
ద్రష్టలు సెప్పుదురు పరమధర్మము సాధ్వీ!"
అనిన ధర్మనందనపౌత్రునకు వృషభమూర్తినున్న ధర్మదేవుం
డిట్లనియె.
"క్రూరులఁ జంపి సాధువులకున్ విజయం బొనరించు నట్టి యా
పౌరవవంశజాతుఁడవు భాగ్యసమేతుఁడ వౌదు తొల్లి మీ
వా రిటువంటివా రగుట వారిజనేత్రుఁడు మెచ్చి దౌత్యసం
చారము సేసెఁ గాదె నృపసత్తమ! భక్తిలతానిబద్ధుఁడై.
నరేంద్రా! యేము ప్రాణులకు దుఃఖహేతువులము గాము; మావలన
దుఃఖంబు నొందెడు పురుషుండు లేడు; వాది వాక్య భేదంబుల
యోగీశ్వరులు మోహితులై భేదంబు నాచ్ఛాదించి, తమకు నాత్మ
సుఖదుఃఖంబుల నిచ్చు ప్రభు వని చెప్పుదురు; దైవజ్ఞులు గ్రహ
దేవతాదులకుఁ బ్రభుత్వంబు సంపాదింతురు; మీమాంసకులు గర్మం
బునకుం బ్రాభవంబుం బ్రకటింతురు; లోకాయతికులు స్వభావంబు
నకుఁ బ్రభుత్వంబు సంపాదింతురు; ఇందెవ్వరికిని సుఖదుఃఖ ప్రదా
నంబు సేయ విభుత్వంబు లేదు; పరుల వలన దుఃఖంబు
వచ్చిన నధర్మంబు పరులు సేసి రని విచారింప వలదు; తర్కింపను
నిర్దేశింపను రాని పరమేశ్వరునివలన సర్వంబు నగుచుండు" ననిన
ధర్మదేవునికి ధర్మనందనపౌత్రుం డిట్లనియె.
"ధర్మమూర్తివయ్య ధర్మజ్ఞ! వృషరూప!
పరమధర్మ మీవు పలుకు త్రోవ
పాపకర్ము చేయు పాపంబు సూచింపఁ
బాపకర్ముఁ డేఁగు పథము వచ్చు.
మఱియు దేవమాయవలన భూతంబుల వాజ్మానసంబులకు వధ్య
ఘాతుక లక్షణం బగు వృత్తి సులభంబునం దెలియ రాదు; నీవు
ధర్మదేవతవు; కృతయుగంబునం దపశ్శౌచదయాసత్యంబు లను
నాలుగు నీకు బాదంబు లని చెప్పుదురు; త్రేతాయుగంబునఁ బూ
ర్వోక్త పాదచతుష్కంబు నం దొక్క పాదంబు క్షీణం బయ్యె; ద్వాపరం
బునం పాద ద్వయంబు నశించెం గలియుగం బందు నివ్వడువున
నిప్పుడు నీకుఁ బాదత్రయంబు భగ్నం బయ్యె నవశిష్టంబగు, భవదీ
య చతుర్థ పాదంబున ధర్మంబు గల్యంతంబున నిగ్రహింప గమ
కించుచున్నయది విను మదియునుం గాక.
భరముం బాపి రమావిభుండు గరుణం బాదంబులం దొక్కఁగా
స్థిరయై వేడుక నింతకాలము సుఖశ్రీ నొందె భూదేవి త
చ్చరణస్పర్శము లేమి శూద్రకులజుల్ శాసింతు రంచున్ నిరం
తరశోకంబున నీరు గన్నుల నిడెన్ ధర్మజ్ఞ! వీక్షించితే."
అని యిటు ధరణీధర్మదేవతల బుజ్జగించి, మహారథుండయిన
విజయపౌత్రుండు క్రొక్కారు మెఱుంగు చక్కదనంబుఁ ధిక్కరించి
దిక్కులకు వెక్కసంబయిన యడిదంబు బెడిదంబుగ జడిపించి పాప
హేతు వయిన కలిని రూపుమాప నుద్యోగించిన, వాఁడు రాజరూ
పంబు విడనాడి వాడిన మొగంబుతోడ భయవిహ్వలుండై హస్తం
బులు సాఁచి తత్పాదమూల విన్యస్తమస్తకుండై ప్రణామంబు సేసి.
"కంపించె దేహ మెల్లం
జంపకు మో! రాజతిలక! శరణాగతు ర
క్షింపు" మని, తనకు మ్రొక్కినఁ
జంపక కలిఁ జూచి నగచు జనపతి పలుకున్.
"అర్జునకీర్తిసమేతుం
డర్జునపౌత్రుండు భయర సావృత జనులన్
నిర్జితులఁ జంప నొల్లడు
దుర్జనభావంబు విడిచి తొలఁగు దురాత్మా!
నీవు పాపబంధుడవు మదీయబాహుపాలితం బయిన మహీమం
డలంబున నిలువ వలవదు; రాజదేహంబునందు వర్తించు నిన్ను
నసత్య లోభ చౌర్య దౌర్జన్య దురాచార మాయాకలహ కపట కలు
షాలక్ష్మ్యాది ధర్మేతర సమూహంబు లాశ్రయించు; సత్యధర్మంబులకు
నివాసం బగు బ్రహ్మావర్త దేశంబున యజ్ఞ విస్తార నిపుణు లయిన
వారు యజ్ఞేశ్వరుండయిన హరిం గూర్చి యాగంబు సేయుచున్న
వారు, యజించు వారలకు సుఖప్రదాయనంబు సేయుచు, సకల
భూతాంతర్యామియై భగవంతుడయిన హరి జంగమస్థావరంబుల
కునంతరంగ బహిరంగముల సంచరించు వాయువు చందంబున
నాత్మరూపంబు మనోరథంబు నిచ్చుం; గావున, నీ విందుండ వలవ
దనుచు దండహస్తుండయిన జముని కైవడి మండలాగ్రంబు సాఁచిన
రాజవర్యునకుం గలి యిట్లనియె.
జగదీశ్వర! నీ యడిదము
ధగధగితప్రభలతోడఁ దఱచగ మెఱయన్
బెగడెం జిత్తము గుండెలు
వగిలెడి నింక నెందుఁ జొత్తు భావింపఁ గదే.
