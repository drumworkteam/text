వేదండపురాధీశుఁడు,
గోదండము సేతఁ బట్టికొని గహనములో
వేదండాదుల నొకనాఁ
డే దండలఁ బోవనీక యెగచెన్ బలిమిన్.
ఒగ్గములు ద్రవ్వి పడు మని
యొగ్గెడు పెనుదెరల వలల నురలు మృగములన్
డగ్గఱి చంపెడు వేడుక
వెగ్గలమై చిత్తమందు వేఁటాడింపన్.
కోలముల గవయ వృక శా
ర్దూలములఁ దరక్షు ఖడ్గ రోహిత హరి శుం
డాలముల శరభ చమర
వ్యాలముల వధించె విభుఁడు వడి నోలములన్,
మృగయులు మెచ్చ నరేంద్రుఁడు
మృగరాజ పరాక్రమమున మెఱసి హరించెన్
మృగధరమండలమునఁ గల
మృగ మొక్కటి దక్క సర్వమృగముల నెల్లన్.
ఇట్లు వాటంబయిన వేఁటతమకంబున మృగంబుల వెంబడిం బడి
యెగచుచుం జరించుటంజేసి బుభుక్షా పిపాసల వలన మిగుల బరి
శ్రాంతుండయి ధరణీకాంతుండు చల్లని నీటి కొలంకుం గానక కలం
గెడు చిత్తంబుతోఁ జని, యొక్క తపోవనంబు గని యందు.
మెలఁగుట చాలించి మీలితనేత్రుఁడై
శాంతుఁడై కూర్చుండి జడత లేక
ప్రాణ మనోబుద్ధి పంచేంద్రియంబుల
బహిరంగవీథులఁ బాఱనీక
జాగరణాధిక స్థానత్రయము దాఁటి
పరమమై యుండెడి పదముఁ దెలిసి
బ్రహ్మభూతత్వ సంప్రాప్య విక్రియుఁ డయి
యతిదీర్ఘజటలుఁ ద న్నావరింప
నలఘు రురు చర్మధారియై యలరుచున్న
తపసిఁ బొడగని శోషితతాలుఁ డగుచు
నెండి తడిలేక కుత్తుక నెలుఁగు డింద
మందభాషల నిట్లను మనుజవిభుఁడు.
"తోయములు దెమ్ము మా కీ
తోయము వేఁటాడు వేళ దొల్లి పొడమ దీ
తోయముక్రియ జలదాహము
తోయమువారలును లేరు దుస్సహ మనఘా!"
అని భూవరుండు శమీకమహాముని సమాధినిష్టానిమీలితనేత్రుం
డును విస్మృతబాహ్యాంతరింద్రియకృతసంచారుండును హరిచింతా
పరుండునునై యుండుటం దెలియలేక.
"కన్నులు మూసి బ్రాహ్మణుఁడు గర్వముతోడుత నున్నవాఁడు, చే
సన్నలనైన రమ్మనఁడు, సారజలంబులు దెచ్చి పోయఁ, డే
మన్నన లైనఁ జేయఁడు, సమగ్రఫలంబులు వెట్టఁ, డింత సం
పన్నత నొందెనే? తన తపశ్చరణాప్రతిమప్రభావముల్.
వారిఁ గోరుచున్నవారికి శీతల
వారి యిడుట యెట్టివారికయిన
వారితంబుగాని వలసిన ధర్మంబు
వారి యిడఁడు దాహవారి గాఁడు."
అని మనుజేశ్వరుండు మృగయాపరిఖేదనితాంతదాహసం
జనిత దురంతరోషమున సంయమిదన్నుఁదిరస్కరించి పూ
జనములుసేయఁడంచు మృతసర్పమునొక్కటి వింటికోపునం
బనివడి తెచ్చి వైచె నటు బ్రహ్మమునీంద్రుని యంసవేదికన్.
ఇట్లతండు ప్రత్యాహృతబాహ్యాంతరింద్రియుం డగుట నిమీలితలోచ
నుండు గా నోపునో? యట్లుగాక గతాగతులగు క్షత్రబంధులచే నేమి
యని మృషాసమాధి నిష్టుండుగా నోపునో? యని వితర్కించుచు,
వృథారోషదర్పంబున ముని మూఁపున గతాసువయిన సర్పంబు
నిడి నరేశ్వరుండు దనపురంబునకుం జనియె; నంత సమీపవర్తులైన
మునికుమారు లంతయుం దెలియం జూచి శమీకనందనుండైన
శృంగికడకుం జని.
నర గంధ గజ స్యందన
తురంగంబులనేలు రాజు తోయాతురుఁడై
పరఁగన్ నీజనకునిమెడ
నురగముఁదగిలించిపోయెనోడక తండ్రీ!
అని పలికిన, సమానవయోరూప మునికుమారలీలాసంగి యయిన
శృంగి శృంగంబుల తోడి మూర్తి ధరించినట్లు విజృంభించి రోష
సంరంభంబున నదిరిపడి, బల్యన్నంబుల భుజించి పుష్టంబు లగు
నరిష్టంబులుం బోలె బలిసియు ద్వారంబుల గాచికొని యుండు
సారమేయంబుల పగిది దాసభూతులగు క్షత్రియాభాసు లెట్లు బ్రా
హ్మణోత్తములచే స్వరక్షకులుగ నిరూపితులయిరి? అట్టివార లెట్లు
తద్గృహంబుల భాండసంగతంబగు నన్నంబు భుజింప నర్హు లగు
దురు తత్కృతంబు లయిన ద్రోహంబు లెట్లు నిజ స్వామిం జెందు"
నని మఱియు నిట్లనియె.
"ఆడడు తన్ను దూషణము, లాశ్రమవాసులఁ గాని వైరులం
గూడఁడు కందమూలములు గూడుగఁ దించు సమాధినిష్టుఁడై
వీడఁడు లోనిచూడ్కులను, విష్ణునిఁ దక్కఁ బరప్రపంచముం
జూడఁడు మద్గురుండు ఫణిఁ జుట్టఁగ నేటికి రాచవానికిన్?
పోము హిరణ్యదానములఁ బుచ్చుకొనంగ, ధనంబు లేమియుం
దేము స వంచనములుగ దీవనలిచ్చుచు వేసరింపఁగా
రాము, వనంబులన్ గృహవిరాములమై నివసింపఁ జెల్లరే
పామును వైవఁగా దగునె? బ్రహ్మమునీంద్రుభజార్గళంబునన్.
పుడమిఁగల జనులు వొగడఁగఁ
గుడుతురు గట్టుదురు గాక కువలయపతులై
యడవుల నిడుమలఁ బడియెడి
బడుగులమెడ నిడఁగ దగునె పన్నగశవమున్?
భగవంతుఁడు గోవిందుఁడు
జగతిం బెడఁబాసి చనిన శాసింపంగాఁ
దగువారు లేమి దుర్జను
లెగసి మహాసాధుజనుల నేఁచెద రకటా!
బాలకులారా! ధరిత్రీ
పాలకు శపియింతు ననుచు బలువడిని విలో
లాలకుఁడగు మునికుంజర
బాలకుఁ డరిగెం ద్రిలోకపాలకు లదరన్.
