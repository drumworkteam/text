అని యభ్యర్థించి య ద్దేవునివలనం బ్రసన్నత వడసి, తన్మం
దిరంబువెడలి మునివరుం డ మ్మహాత్ముని యోగమాయాప్రభా
వంబు దెలియంగోరి, వేఱొక చంద్రబింబాననాగేహంబునకుం జని
యందు నెత్తమాడుచున్న పురుషోత్తము నుద్ధవయుతుం గని
యద్భుతంబు నొందుచు నతనిచేత సత్కృతుండై యచ్చోట వాసి
చని.
మునివరుఁడు కాంచె నొండొక
వనజాయతనేత్ర నిజనివాసంబున నం
దనయుతు జిష్ణు సహిష్ణున్
వినుతగుణాలంకరిష్ణు విష్ణుం గృష్ణున్.
నారదుఁ డట చని కనె నొక
వారిజముఖియింట నున్నవాని మురారిన్
హారిన్ దానవకులం సం
హారిం గమలామనోవిహారిన్ శౌరిన్.
ఇట్లు కనుంగొనుచుం జనుచుండ నొక్కయెడ న మ్మునీంద్రునకు
ముకుందుండు ప్రత్యుత్థానంబు చేసి “మునీంద్రా! సంపూర్ణకాము
లయిన మిమ్ము నపూర్ణకాములమైన మేమేమిటఁబరితృప్తి నొందఁ
జేయం గలవారము? భవదీయదర్శనంబున నిఖిలశోభనంబుల
నందెద” మని ప్రియపూర్వకంబుగాఁ బలికిన నా నందనందను
మాటలకు నానంద కందళిత హృదయారవిందుండును, మంద
స్మిత సుందర వదనారవిందుండును నగుచు నారదుండు
వెండియుఁ జనిచని.
అనఘాత్ముఁడు గనుఁగొనె నొక
వనితామణిమందిరమున వనకేళీ సం
జనితానందుని ననిమిష
వినమితచరణారుణారవిందు ముకుందున్.
పరమేష్ఠిసుతుఁడు గనె నొక
తరుణీభవనంబు నందుఁ దను దాన మనోం
బురుహమునఁ దలఁచుచుండెడి
నరకాసురదమనశూరు నందకుమారున్.
మఱియుం జనిచని.
ఒకచోట నుచితసంధ్యోపాపనాసక్తు
నొకచోటఁ బౌరాణికోక్తికలితు
నొకచోటఁ బంచయజ్ఞోచితకర్ముని
నొకచోట నమృతోపయోగలోలు
నొకచోట మజ్జనోద్యోగానుషక్తుని
నొకచోట దివ్యభూషోజ్జ్వలాంగు
నొకచోట ధేనుదానోత్కలితాత్ముని
నొకచోట నిజసుతప్రకరయుక్తు
నొక్క చోటను సంగీతయుక్త చిత్తు
నొక్కచోటను జలకేళియుతవిహారు
నొక్కచోటను సన్మంచకోపయుక్తు
నొక్కచోటను బలభద్రయుక్తచరితు.
మఱియును.
సకలార్థసంవేది యొక యింటిలోపలఁ
జెలితోడ ముచ్చటల్‌ సెప్పుచుండు
విపులయశోనిధి వేఱొక యింటిలో
సరసిజాననఁ గూడి సరస మాడుఁ
బుండరీకదళాక్షుఁ డొండొక యింటిలోఁ
దరుణికి హారవల్లరులు గ్రుచ్చుఁ
గరుణాపయోనిధి మఱియొక యింటిలోఁ
జెలిఁ గూడి విడియము సేయుచుండు
వికచకమలనయనుఁ డొకయింటిలో నవ్వు
బ్రవిమలాత్ముఁ డొకటఁ బాడుచుండు
యోగిజనవిధేయుఁ డొకయింట సుఖగోష్ఠి
సలుపు ననఘుఁ డొకటఁ జెలఁగుచుండు.
ఇట్లు సూచుచుం జనిచని.
చతురానననందనుఁ డం
చితమతిఁ జని కాంచె నొక్క చెలిగేహమునం
గ్రతుకర్మాచరణుని నా
శ్రితభయహరణున్ సురేంద్రసేవితచరణున్.
వృత్రారినుతునిఁ బరమ ప
విత్రుని నారదుఁడు గాంచె వేఱొక యింటం
బుత్త్రక పౌత్త్రక దుహితృ క
ళత్రసమేతుని ననంతు లక్షణవంతున్.
సుందరమగు నొక సుందరి
మందిరమునఁ బద్మభవకుమారుఁడు గాంచెన్
నందితనందున్ సుజనా
నందున్ గోవిందు నతసనందు ముకుందున్.
జలజభవసుతుఁడు గనె నొక
నలినాక్షినివాసమందు నతభద్రేభున్
జలదాభున్ గతలోభు
న్నలకాళిజితద్విరేఫు నంబుజనాభున్.
ఒకయింటం గజవాజిరోహకుఁడునై యొక్కింట భుంజానుఁడై
సకలాత్ముండు పరుండు షోడశసహస్ర స్త్రీనివాసంబులం
దొక బోటింటను దప్పకుండ నిజమాయోత్సాహుఁడై యుండ న
య్యకలంకున్వరదున్ మహాపురుషు బ్రహ్మణ్యు న్నతాబ్జాసనున్
అస్తోకచరితు నమిత స
మస్త సుధాహారు వేదమస్త కతల వి
న్యస్త పదాంబుజయుగళు న
పాస్తశ్రితనిఖిలపాపుఁ బరము ననంతున్.
పరమభాగవతుఁడు పరమేష్ఠితనయుండు
మనుజలీలఁ జెంది మహితసౌఖ్య
చిత్తుఁడైన యా హృషీకేశు యోగమా
యాప్రభావమునకు నాత్మ నలరి.
మాయురె? హరిహరి! వరద! య
మేయగుణా! యనుచు నాత్మ మెచ్చి మునీంద్రుం
డా యదునాయకు సుజన వి
ధేయుని కిట్లనియె “దేవ! త్రిజగములందున్.
నీ మాయఁ దెలియువారలె
తామరసాసన సురేంద్ర తాపసు లైనన్
ధీమంతులు నీ భక్తిసు
ధామాధుర్యమునఁ బొదలు ధన్యులు దక్కన్.”
అని హర్షించుచు“ నింక నేఁ
బనివినియెద నిఖిలలోకపావనమును స
జ్జనహితము నైన నీ కీ
ర్తన మఖిలజగంబులందుఁ దగ నెఱిఁగింతున్.
అని త ద్వచనసుధాసే
చనమున ముది తాత్ముఁ డగుచు సంయమి చిత్తం
బునఁ దన్మూర్తిం దగ నిడు
కొని చనియెను హరినుతైకకోవిదుఁ డగుచున్.
ఈ పగిది లోకహితమతి
నా పరమేశ్వరుఁడు మానవాకృతిఁ ద్రిజగ
ద్దీపితచారిత్రుఁడు బహు
రూపములం బొందె సుందరుల నరనాథా!
అని హరి యిట్లు షోడశసహస్రవధూమణులం బ్రియంబునన్
మనసిజకేళిఁ దేల్చిన యమానుషలీల సమగ్రభక్తితో
వినినఁ బఠించినం గలుగు విష్ణుపదాంబుజభక్తియున్ మహా
ధన పశు పుత్త్ర మిత్ర వనితాముఖ సౌఖ్యములున్ నరేశ్వరా!”
అని చెప్పి యప్పారాశర్యనందనుం డభిమన్యునందను కిట్లనియె;
“నా నిశావసానంబునఁ బద్మబాంధవాగమనంబును గమలినీ
లోకంబునకు మునుకలుగ నెఱింగించు చందంబునం గలహంస
సారస రథాంగ ముఖ జల విహంగంబుల రవంబులు సెలంగ
నరుణోదయంబున మంగళపాఠకసంగీత మృదుమధుర గాన
నినదంబును లలితమృదంగ వీణా వేణు నినాదంబును, యేతేర
మేలుకని తనచిత్తంబునఁ జిదానందమయుం బరమాత్ము నవ్య
యు నవికారు నద్వితీయు నజితు ననంతు నచ్యుతు నమేయు
నాఢ్యు నాద్యంతవిహీనుఁబరమబ్రహ్మంబునైన తన్నుందానొక్కింత
చింతించి యనంతరంబ విరోధి రాజన్య నయన కల్హారంబులు
ముకుళింప భక్తజననయనకమలంబులు వికసింప నిరస్త నిఖిల
దోషాంధకారుం డైన గోవిందుండు మొగిచిన లోచనసరోజంబులు
వికసింపఁ జేయుచుఁ దల్పంబు డిగ్గి చనుదెంచి యంత.
మలయజకర్పూరమహితవాసితహేమ
కలశోదకంబుల జలకమాడి
నవ్యలసన్మృదు దివ్యవస్త్రంబులు
వలనొప్ప రింగులువాఱఁ గట్టి
మకరకుండల హార మంజీర కేయూర
వలయాది భూషణావలులు దాల్చి
ఘనసార కస్తూరికా హరిచందన
మిళితపంకము మేన నలర నలఁది
మహితసౌరభ నవకుసుమములు దుఱిమి
పొసంగ రూపైన శృంగారరస మనంగ
మూర్తిఁ గైకొన్న కరుణాసముద్ర మనఁగ
రమణ నొప్పుచు లలితదర్పణము చూచి.
కడఁగి సారథి తెచ్చిన కనకరథము
సాత్యకి హిత ప్రియోద్ధవ సహితుఁ డగుచు
నెక్కి నిజకాంతిఁ దిక్కులఁ బిక్కటిల్లఁ
బూర్వగిరిఁ దోఁచు భానునిఁ బోలి వెలిఁగె.
అభినవ నిజమూర్తి యంతఃపురాంగనా
నయనాబ్జములకు నానంద మొసఁగ
సలలిత ముఖచంద్ర చంద్రికాతతి పౌర
జనచకోరముల కుత్సవము సేయ
మహానీయకాంచనమణిమయ భూషణ
దీప్తులు దిక్కులఁ దేజరిల్ల
నల్ల నల్లన వచ్చి యరదంబు వెస డిగ్గి
హల కులిశాంకుశ జలజ కలశ
లలితరేఖలు ధరణి నలంకరింప
నుద్ధవుని కరతల మూని యొయ్య నడచి
మహితగతి దేవతాసభామధ్యమునను
రుచిర సింహాసనమునఁ గూర్చుండె నెలమి.
అతి విభవంబునం దనరి యాత్మతనుద్యుతి తేజరిల్లఁగా
హితులుపురోహితుల్వసుమతీశులుమిత్రులుబాంధవుల్‌బుధుల్‌
సుతులునుమాగధుల్కవులుసూతులు మంత్రులుభృత్యులున్శుభ
స్థితిఁ గొలువంగఁ నొప్పె నుడుసేవితుఁ డైన సుధాంశుఁడో యనన్.
కరుణార్ధ్రదృష్టిఁ బ్రజలం
బరిరక్షించుచు వివేకభావకళా చా
తురి మెఱసి యిష్టగోష్ఠిం
బరమానందమున రాజ్యభారకుఁ డగుచున్.
