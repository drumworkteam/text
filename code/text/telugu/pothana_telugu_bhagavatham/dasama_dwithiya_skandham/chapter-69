గగనమునం జరించు సురకంటకు కంఠము చేఁతినాగటం
దగిలిచి రోఁక లెత్తి బెడిదం బడరన్ నడునెత్తి మొత్తినన్
బుగబుగ నెత్తు రొల్క నిల బోరగిలం బడె వజ్రధారచేఁ
దెగి ధరఁ గూలు భూరి జగతీధరముం బురుడింప బెట్టుగాన్.
అట్లు పల్వలుండు మడిసిన.
మునివరులు గామపాలుని
వినుతించిరి వేయువేల విధముల వృత్రుం
దునిమిన యింద్రుని నమరులు
వినుతించిన రీతి నపుడు విమలచరిత్రా!
అంత నభిషిక్తుఁ జేసి యత్యంత సురభి
మంజులామ్లాన కంజాత మాలికయును
నంచితాభరణములు దివ్యాంబరములు
నర్థి నిచ్చినఁ దాల్చి యా హలధరుండు.
దేవేంద్రుఁ బోలి యొప్పెను
ధీవిలసితుఁ డగుచు మునితతిన్ వీడ్కొని తన్
సేవించుచుఁ గతిపయ వి
ప్రావలి సనుదేరఁ గౌశికాఖ్యంబునకున్.
చని యమ్మహానదింగృతస్నానుండై యచ్చోటు వాసి సరయువు
నందుఁ గ్రుంకులిడి ప్రయాగనవగాహనంబు సేసి దేవర్షి పితృతర్ప
ణంబు లాచరించి పులస్త్యాశ్రమంబు సొచ్చి గోమతిం దర్శించి
గండకీనది నుత్తరించి విదళితభవపాశయగు విపాశయందుఁదోఁగి
శోణనదంబున నాప్లావితుండై గయనాడి గంగాసాగరసంగమంబు
దర్శించి మహేంద్రనగంబున కరిగి.
రాముఁడు గనుఁగొనె భార్గవ
రామున్ రజనీశ కులధరావరనగ సు
త్రామున్ సన్నుత సుగుణ
స్తోముం గారుణ్యసీము సుజనలలామున్.
కని నమస్కరించి కౌతుకం బలరార
నతని వీడుకొని హలాయుధుండు
గొమరుమిగిలి సప్తగోదావరికి నేఁగి
యందుఁ దీర్థమాడి యచటు గదలి.
వేణీపంపాసరస్సులంజూచి, భీమనదికేఁగి యందుఁ గుమారస్వా
మిని దర్శించి, శ్రీశైలంబునకుఁ జని, వేంకటాచలంబు దర్శించి,
కామకోటి శక్తిని నిరీక్షించి, కాంచీపురంబుంగాంచి, కావేరికిం జని
య మ్మహావాహిని నవగాహనంబు సేసి.
సేవించెన్ రంగధామున్ శ్రితనివహపయస్సింధుసంపూర్ణసోముం
గావేరీ మధ్యసీమున్ ఘనకలుష మహాకాలకూటోగ్ర భీమున్
దేవారి శ్రీవిరామున్ దివిజవినుత సందీపితానంత నామున్
ధీవిజ్ఞానాభిరాముం ద్రిభువన విలసద్దేవతా సార్వభౌమున్.
అచ్చోటు వాసి వృషభాద్రి నెక్కి, హరిక్షేత్రంబు ద్రొక్కి, మధురాపు
రంబున కరిగి, సేతుబంధనంబు మెట్టి, యచటం బదివేల పాఁడి
మొదవుల భూసురుల కిచ్చి, రామేశ్వరుం దర్శించి, తామ్రపర్ణికిం
జని, మలయాచలంబెక్కి, యగస్త్యునింగని నమస్కరించి, దక్షిణ
సముద్రంబు దర్శించి, కన్యాఖ్యదుర్గాదేవి నుపాసించి, పంచాప్స
రంబను తీర్థంబున నాప్లవనం బాచరించి, గోకర్ణంబున నిందుమౌ
ళిని దర్శించి, ద్వీపవతి యైన కామదేవిని వీక్షించి, తాపింబయో
ష్ణిని దర్శించి, నిర్వింధ్యంబు గడచి, దండకావనంబున కరిగి,
మాహిష్మతీపురంబున వసియించి, మనుతీర్థం బాడి, క్రమ్మఱం
బ్రభాసతీర్థంబునకు వచ్చి యచ్చటి బ్రాహ్మణ జనంబుల వలన
బాండవధార్తరాష్ట్రుల భండనంబునందు సకలరాజలోకంబు పర
లోకగతులగుటయు, వాయునందన సుయోధనులు గదాయుద్ధ
సన్నద్ధులై యుండుటయు నెఱింగి వారల వారించు తలంపున
నచటికిం జని.
ధర్మనందనుఁ దనకు వందనము సేయు
కృష్ణు నరు మాద్రిసుతుల నీక్షించి యేమి
పలుక కుగ్ర గదాదండపాణు లగుచుఁ
గ్రోధమునఁ బోరు భీమ దుర్యోధనులను.
చూచి వారల డాయం జని యిట్లనియె.
వీరపుంగవులారా! వినుఁడు; మీలోపల
భూరిభుజాసత్త్వమున నొకండు
ప్రకటితాభ్యాస సంపద్విశేషంబున
నొక్కండు యధికుఁడై యుంటఁ జేసి
సమబలు; లటు గాన చర్చింపఁగా నిందు
జయ మొక్కనికి లేదు సమరమందుఁ;
గాన యూరక పోరఁగా నేల మీకని
వారింప నన్యోన్య వైరములను
నడరి తొల్లింటి దుర్భాష లాత్మలందుఁ
దలఁచి తద్భాషణము లపథ్యములు గాఁగ
మొక్కలంబునఁ బోర నా ముష్టికాసు
రారి వీక్షించు వీరి శుభాశుభములు,
ఎట్లుగావలయు నట్ల యయ్యెడుం గాక యని యచ్చోట నిలువక
యుగ్రసేనాది బంధు ప్రకరంబులు పరితోషంబున నెదుర్కొన
ద్వారకా పురంబు సొచ్చి యందుండి మగిడి నైమిశారణ్యంబు
నకుంజని యందుల మునిపుంగవు లనుమతింప నచ్చట నొక
మఖంబు గావించి బహుదక్షిణ లొసంగి యంచితజ్ఞాన పరిపూర్ణు
లగునట్లుగా వరం బిచ్చి రేవతియునుం దానును బంధు జ్ఞాతి
యుతంబుగానవభృథ స్నానం బాచరించి, యనంతరంబ.
విలసిత మాల్య చందన నవీన విభూషణ రత్న వస్త్రముల్‌
పొలుపుగఁ దాల్చి యంచిత విభూతిఁ దలిర్చెను బూర్ణచంద్రికా
కలిత సుధాంశురేఖ నెసకం బెసఁగన్ నిజబంధులోచనో
త్పలచయ ముల్లసిల్లఁ బరిపాండుర చారు యశోవిలాసుఁడై.
ఇ వ్విధంబున ననంతుండు నప్రమేయుండును మాయామానుష
విగ్రహుండు నసంఖ్యబలశాలియు నైన బలదేవుం డతివైభంబున
నిజపురంబు ప్రవేశించి సుఖం బుండె” నని చెప్పి యిట్లనియె.
