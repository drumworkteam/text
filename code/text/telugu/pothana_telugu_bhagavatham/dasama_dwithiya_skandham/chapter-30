“పూని మనము గొంత ప్రొద్దువోకకు రామ!
నెత్త మాడ నీవు నేర్తు వనఁగ
విందు; మిపుడు గొంత వెల యొడ్డి యాడుద”
మనిన బలుఁడు లెస్స యని చెలంగె.
మదిలోని చలము డింపక
పది యిరువది నూఱు వేయి పదివే లిదె ప
న్నిద మని యొడ్డుచు నాడిరి
మదమున నిద్దఱును దురభిమానము పేర్మిన్.
ఆడిన యాట లెల్లను హలాయుదుఁ డోడిన రుక్మి గెల్చుడున్
దోడి నృపాల కోటి పరితోషముఁ జెందఁ గళింగభూవిభుం
“డోడె బలుం” డటంచుఁ బ్రహసోక్తుల నెంతయు రాముఁ జుల్కఁగా
నాడెను దంతపంక్తి వెలి యై కనుపట్టఁగఁ జాల నవ్వుచున్.
బలుఁడు కోపించి యొక లక్ష పణము సేసి
యాడి ప్రకటంబుగా జూద మపుడు గెల్చె;
గెల్చి నను రుక్మి “యిది యేను గెల్చియుండ
గెలుపు నీ దని కికురింప నలవి యగునె?”
అనవుడు హలధరుఁ డచ్చటి
జనపాలకసుతులఁ జూచి సత్యము పలుకుం
డని యడిగిన వారలు రు
క్ముని హితులై పలుక రైరి మొగమోటమునన్.
అప్పటి యట్ల యొడ్డి ముసలాయుధుఁ డేపున నాడి జూదముం
జొప్పఁడ గెల్చి “యీ గెలుపు సూడగ నాదియొ వానిదో జనుల్‌
తప్పక చెప్పుఁ డన్న” విదితధ్వనితో నశరీరవాణి తా
“నిప్పటియాట రాముఁడె జయించె విదర్భుఁడె యోడె” నావుడున్.
అనినవిని సకల జనంబులు నద్భుతానందనిమగ్నమానసులైరి;
కుటిలస్వభావులయిన భూవరులు రుక్మిం గైకొల్పిన నతండు తన
తొల్లింటి పరాభవము దలంచి యెదిరిం దన్నునెఱుంగక బలాబల
వివేకంబుసేయనేరక విధివశానుగతుండై చలంబున బలునిం గని
యిప్పటి యాటయు నేన గెల్చియుండ వృథా జల్పకల్పనుండ
వయి ‘గెల్చితి’ నని పల్కెద; వక్షవిద్యా నైపుణ్యంబు గల భూపకు
మారులతోఁ బసులకాపరు లెత్తువత్తురే యని క్రొవ్వున నవ్వుచుం
బలికిన, న ప్పలుకులు సెవులకు ములుకుల క్రియం దాఁకినఁ
గోపోద్దీపితమానసుండై పెటపెటంబండ్లుగొఱకుచుం గన్నులనిప్పు
లుప్పతిల్లం గినుకం దోఁకత్రొక్కిన మహోరగంబు నోజ రోఁజుచు
దండతాడితంబయిన పుండరీకంబులీల హుమ్మని మ్రోయుచుఁ
బ్రచండ బాహుదండంబులు సాఁచి పరిఘం బందుకొని పరిపంథి
యైన రుక్మిని నతని కనుకూలంబయిన రాజలోకంబును బడలు
పడ నడిచె; న య్యవసరంబున.
మును దంతపంక్తి వెలిగాఁ
దను నవ్విన య క్కళింగుఁ దల వట్టి రయం
బునఁ బడఁదిగిచి వదన మే
పునఁ బెడచే వ్రేసి దంతములు వెస డులిచెన్.
అంతం బోవక రుక్మిని
దంతంబులు మున్ను డులిచి తను వగలింప
న్నంతకుపురి కేగెను వాఁ
డెంతయు భయ మంది రాజు లెల్లం గలఁగన్.
అట్లుచేసి యయ్యాదవసింహం బసహ్యవిక్రమంబునంజెలంగె నంత.
భూవర! పద్మాక్షుఁడు దన
బావ హతుం డగుట గనియుఁ బలుకక యుండెన్
భావమున రుక్మిణీ బల
దేవుల కే మనఁగ నెగ్గు దేఱునొ? యనుచున్.
అంత నా విదర్భానగరంబు నిర్గమించి.
పరమానురాగరస సం
భరితాంతఃకరణు లగుచుఁ బాటించి వధూ
వరులను రథమం దిడి హల
ధర హరి రుక్మిణులఁ గొల్చి తగ యదువీరుల్‌.
మంగళతూర్యఘోషము లమందగతిం జెలఁగంగ మత్త మా
తంగ తురంగ సద్భట కదంబముతోఁ జని కాంచి రంత నా
రంగ లవంగ లుంగ విచరన్మదభృంగ సురంగనాద స
త్సంగ తరంగిణీకలిత సంతతనిర్మల నా కుశస్థలిన్.
ఇట్లు పురోపవనోపకంఠంబునకుం జని.
అందు వసించిరి నందిత
చందన మందార కుంద చంద్ర లసన్మా
కందముల నీడ హృదయా
నందము సంధిల్ల నందనందనముఖ్యుల్‌.
తదనంతరంబ పురప్రవేశంబు సేసి రని చెప్పి శుక యోగీంద్రుండు
పరీక్షి న్నరేంద్రున కిట్లనియె.
