నరనాథ! విను మొకనాఁడు తాలాంకుండు
చుట్టాల బంధులఁ జూచు వేడ్క
సుందర కాంచన స్యందనారూఢుఁడై
భాసిల్లుచున్న వ్రేపల్లె కరిగి
చిరకాల సంగత స్నేహులై గోప గో
పాంగనా నికర మాలింగనములు
సముచిత సత్కృతుల్‌ సలుపఁ గైకొని మహో
త్సుక లీల నందయశోదలకును
వందనం బాచరించిన వారు మోద
మంది బిగియారఁ గౌఁగిళ్ల నొందఁ జేర్చి
సమత దీవించి యంకపీఠమునఁ జేర్చి
శిరము మూర్కొని చుబుకంబుఁ గరము పుణికి.
మఱియు నానందబాష్పధారాసిక్త కపోలయుగళంబులతోడం
గుశలప్రశ్నంబుగా నిట్లని “రన్నా! నీవును నీ చిన్నతమ్ముండగు
వెన్నుండును లెస్సయున్నవారె? మమ్మెప్పుడు నరసిరక్షింప
వలయు; మాకు నేడుగడయ మీరకాక యొరులు గలరే?” యని
సముచిత సంభాషణంబులం బ్రొద్దుపుచ్చుచుండి రంత.
గోపాలవరులు ప్రమదం
బాపోవని మది నివర్తి తాఖిల గేహ
వ్యాపారు లగుచు హలధరు
శ్రీపాదంబులకు నతులు సేసిరి వరుసన్.
సీరియు వారికిఁ గరుణో
దారుండై నడపె సముచిత క్రియ లంతం
గోరి తన యీడు గోపకు
మారులఁ జే చఱచి బలుఁడు మందస్మితుఁడై.
నిజ సుందర దేహద్యుతి
రజతాచలరుచులఁ దెగడ రాముఁడు వారల్‌
భజియింప నేగి యొకచో
విజనస్థలమున వసించి విలసిల్లు నెడన్.
చరణములం గనక స్ఫుట నూపురజాలము గల్లనుచుం జెలఁగం
గరములఁగంకణముల్‌ మొరయున్నలికౌనసియాడఁగుచాగ్రములన్
సరులునటింపఁగురుల్‌ గునియన్ విలసన్మణికుండలకాంతులు వి
స్ఫురిత కపోలములన్ బెరయన్ వ్రజసుందరులందఱమందగతిన్.
చని బలభద్రుని శౌర్య సముద్రుని సంచితపుణ్యు నగణ్యునిఁ జం
దన ఘనసార పటీర తుషార సుధా రుచికాయు విధేయు సుధా
శనరిపుఖండను సన్మణిమండను సారవివేకు నశోకు మహా
త్మునిఁ గని గోపిక లోపిక లేక యదుప్రభు నిట్లని రుత్కలికన్.
“హలధర! నీ సహోదరుఁడు దంచిత కంజవిలోచనుండు స
ల్లలిత పురాంగనా జనవిలాస విహార సమగ్ర సౌఖ్యముల్‌
గలిగి సుఖించునే? మము నొకానొక వేళన యేని బుద్ధిలోఁ
దలఁచునొ? నూతనప్రియలఁ దార్కొని యేమియుఁ బల్కకుండునో?
జననీ జనకుల ననుజులఁ
దనుజుల బంధువుల మిత్రతతుల విడిచి నె
మ్మనమున నొండు దలంపక
తను నమ్మినవారి విడువఁదగునే హరికిన్?
సలలిత యామునసైకత స్థలమున
నుండ మమ్మే మని యూఱడించె
విమల బృందావన వీథి మా చుబుకముల్‌
పుణుకుచే నే మని బుజ్జగించెఁ
బుష్పవాటికలలోఁ బొలుచు మా కుచయుగ్మ
మంటుచు నే మని యాదరించెఁ
గాసారముల పొంతఁ గౌఁగిట మముఁ జేర్చి
నయ మొప్ప నే మని నమ్మఁ బలికె
నన్నియు మఱచెఁ గాఁబోలు వెన్నుఁ డాత్మ
గోరి తాఁ జాయలు న్నైన వారి విడుచు
నట్టి కృష్ణుఁడు దము ఱట్టు వెట్టు ననక
యేల నమ్మిరి పురసతుల్‌ బేల లగుచు.”
అని యిబ్భంగి సరోజలోచనుని నర్మాలాపముల్‌ నవ్వులు
న్ననుబంధుల్‌ పరిరంభణంబులు రతి వ్యాసంగముల్‌ భావముల్‌
వినయంబుల్‌ సరసోక్తులుం దలఁచి యువ్విళ్ళూరు చిత్తంబులన్
జనితానంగశరాగ్నిచేత దురవస్థం బొంది శోకించినన్.
అంత బలభద్రుండు వారల మనంబుల సంతాపంబులు వారింప
నుపాయంబు లగు సరసచతురవచనంబులఁ గృష్ణుని సందేశం
బులు సెప్పి విగతఖేదలం జేసి యచ్చట మాసద్వయంబు నిలిచి
వసంతవాసరంబులు గడపుచుఁ గాళిందీ తీరంబున.
మాకంద జంబీర మందార ఖర్జూర
ఘనసార శోభిత వనములందు
నేలాలతా లోల మాలతీ మల్లికా
వల్లీమతల్లికా వాటికలను
దరళ తరంగ శీకర సాధు శీతల
సైకతవేదికా స్థలములందు
మకరంద రస పాన మదవ దిందిందిర
పుంజ రంజిత మంజు కుంజములను
విమలరుచి గల్గు సానుదేశముల యందు
లలిత శశికాంత ఘన శిలాతలములందు
లీల నిచ్ఛావిహార విలోలుఁ డగుచు
సుందరీజనములు గొల్వఁ జూడ నొప్పె.
అట్లు విహరింప వరుణునియాజ్ఞఁ జేసి
వారుణీదేవి మద్య భావంబు నొంది
నిఖిల తరుకోటరములందు నిర్గమించి
మించు వాసనచేత వాసించె వనము.
అట్టియెడ.
కర మొప్పారు నవీనవాసనల నాఘ్రాణించి గోపాల సుం
దరులుం దానును డాయనేగి యతిమోదం బొప్ప సేవించి యా
తరళాక్షుల్‌ మణిహేమకంకణఝణత్కారానుకారంబులై
కరతాళంబులు మ్రోయఁబాడుచును వేడ్కన్నాడుచున్ సోలుచున్
తనమీఁది బిరుదాంకితములైన గీతముల్‌
వాడుచు రా బలభద్రుఁ డంత
మహిత కాదంబరీ మధుపానమదవిహ్వ
లాక్షుండు లలితనీలాలకుండు
నాలోల నవపుష్పమాలికోరస్థ్సలుఁ
డనుపమ మణికుండలాంచితుండు
ప్రాలేయ సంయుక్త పద్మంబుగతి నొప్పు
సలలితానన ఘర్మజలకణుండు
నగుచు వనమధ్యమున సలిలావగాహ
శీలుఁడై జలకేళికిఁ జేరి యమున
నిందు రమ్మని పిలువఁ గాళింది యతని
మత్తుఁడని సడ్డసేయక మసలుటయును.
