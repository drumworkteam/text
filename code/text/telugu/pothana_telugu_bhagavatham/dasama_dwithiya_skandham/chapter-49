ఇట్లు పూని కౌరవరాజధాని యైన కరినగరంబు కడతల హలాగ్రం
బును జొనిపి య ప్పుటభేదనవిస్తారంబగు గడ్డ భుజాగర్వ దుర్వా
రుండై పెకలించి తిగిచి గంగాప్రవాహంబునం బడఁద్రోయ గమకిం
చిన నప్పుడు, మహాజలమధ్య విలోలంబగు నావ చందంబున
న న్నగరంబు వడవడ వడంకుచు గోపుర వప్ర ప్రాకార సౌధా
ట్టాలక తోరణ ధ్వజ ద్వార కవాట కుడ్య వీథీ యుతంబుగా నొడ్డ
గెడవైనఁ బౌరజనంబులు పుడమి నడుగు లిడంగ రాక తడం
బడుచు, నార్తులై కుయ్యిడుచుండి; రట్టియెడ న మ్మహోత్పాతం
బులు గనుంగొని; తాలాంకుండు గినుక వొడమి కావించిన యుప
ద్రవంబుగా నెఱింగి; దానికిఁ బ్రతీకారంబు లేమిని; గళవళంబున
భయాకులమానసు లై పుత్ర మిత్ర కళత్ర బంధు భృత్య పౌరజన
సమేతంబుగా భీష్మ దుర్యోధనాది కౌరవులు వేగంబున నతని
చరణంబుల శరణంబులుగాఁ దలంచి, సాంబునిఁ గన్యకాయుక్తం
బుగా ననేక మణిమయ భూషణాంబర జాలంబుతోఁ గొనివచ్చి;
దండప్రణామంబు లాచరించి కరకమలంబులు మొగిడ్చి
యిట్లనిరి.
“రామ! సమంచితముక్తా
దామ! యశఃకామ! ఘనసుధాధామ!రుచి
స్తోమ! జయసీమ! జగదభి
రామ! గుణోద్దామ! నిఖిలరాజలలామా!
నీ మహిమ యెఱిఁగి పొగడఁగఁ
నే మెంతటివార? మఖిలనేతవు; త్రిజగత్‌
క్షేమంకరుఁడవు; సుమతివి
తామసులము మమ్ముఁ గావఁ దగు హలపాణీ!
భూచక్ర మెల్లఁ దాల్చిన
యా చక్రీశ్వరుఁడు దావకాంశుఁడు బలదే
వా! చక్రికి నగ్రజుఁడవు
నీచక్రియ లుడుపఁ జెల్లు నీకు జితారీ!
రక్షింపుము రక్షింపు ము
పేక్షింపక నమితనిఖిలబృందారక! ఘో
ర క్షణదాచరవిషనిట
లాక్ష! భయాతురుల మమ్ము నరయు మనంతా!
మఱియును దేవా! యీ సచరాచరంబు నయిన జగంబుల నీ
లీలావినోదంబులం జేసి దుష్టజనమర్దనంబును, శిష్టజనరక్షణం
బునుం జేయుచు, జగదుత్పత్తి స్థితి లయహేతువైన నీకు నమ
స్కరింతు” మని వెండియు నిట్లనిరి.
“అవ్యయుండువు; సర్వభూతాత్మకుఁడవు;
సర్వశక్తి ధరుండవు; శాశ్వతుఁడవు;
విశ్వకరుఁడవు; గురుఁడవు; విమలమూర్తి
వైన నిన్ను నుతింప బ్రహ్మకును దరమె?”
అని వినుతించినం బ్రముదితాత్మకుఁడై హలపాణి వారలం
గనుఁగొని “యోడ కోడకుఁడు కార్యగతిం దగి లిట్లు మీరు సే
సిన యవినీతిచేత నిటు చేసితి; నింక భయంబు దక్కి పొం”
డనిన సుయోధనుండు వినయంబున నల్లునిఁ గూఁతునుం దగన్.
అనుపుచు నరణము దాసీ
జనముల వేయింటి లక్ష సైంధవములఁ దా
నినుమడి యేనుంగులఁ గాం
చన రథముల నాఱువేల సమ్మతి నిచ్చెన్.
ఇట్లిచ్చి యనిచిన బలభద్రుండు గొడుకునుంగోడలిం దోడ్కొనుచుఁ
బరమానందంబు నొందుచు, నక్కడక్కడి జనంబులు పదివేల
విధంబులం బొగడ, నిజపురంబున కరిగి యచ్చట యాదవుల
తోడఁ దాఁ గరిపురంబునకుం బోయిన విధంబును, వారలాడిన
దురాలాపంబులును, దా నందులకై యొనర్చిన ప్రతీకారంబును
నెఱింగించి సుఖంబుండె; వారణపురంబు నేఁడును దక్షిణం బెగసి
యుత్తరభాగం బొకించుక గంగకై క్రుంగి బలభద్రుని మాహాత్మ్యం
బుఁ దెలుపుచున్న” దని య మ్మహాతుని భుజవీర్యం బవార్యం
బనిచెప్పి శుకయోగీంద్రుడు పరీక్షిన్న రేంద్రున కిట్లనియె.
