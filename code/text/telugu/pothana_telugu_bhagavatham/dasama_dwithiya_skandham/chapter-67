ఇట్లు మాయావి యైన సాల్వుండును సౌభకంబును గృష్ణుచేతం
బొలియుటఁ గనుంగొని నిజసఖులగు సాల్వ పౌండ్రక శిశుపాలుర
కుఁ బారలౌకికక్రియలు మైత్రిం గావించి దంతవక్త్రుం డతిభీషణాకా
రంబుతో నప్పుడు.
పెట పెటఁ బండ్లు గీఁటుచును బెట్టుగ మ్రోయుచుఁ గన్ను గ్రేవలం
జిటచిట విస్ఫులింగములు సింద మహోద్ధతపాదఘట్టన
న్నటనిటనై ధరిత్రి వడఁకాడ వడిన్ గద కేలఁ ద్రిప్పుచున్
మిటమిట మండు వేసవిని మించు దివాకరుఁ బోలి యుగ్రతన్.
వడిఁ జనుదేరఁ జూచి యదువల్లభుఁ డుల్లము పల్లవింప న
ప్పుడు గదఁ గేలఁబూని రథమున్ రయమొప్పఁగ డిగ్గి యుగ్రతం
గడఁగి విరోధికి న్నెదురుగాఁ జన వాఁ డతినీచవర్తియై
యడరుచు నట్టహాసముఖుడై వలచే గదఁ ద్రిప్పుచున్ హరిన్.
కనుంగొని పరిహాసోక్తులుగా నిట్లనియె, “నీవు మదీయభాగ్యంబు
నం జేసి నేఁడు నా దృష్టి పథంబునకు గోచరుండ వైతివి; మిత్ర
ద్రోహివైన నిన్ను మాతులేయుం డవని మన్నింపక దేహంబు
నందు వర్తించు నుగ్రవ్యాధి నౌషధాదిక్రియల నివర్తింపఁ జేయు
చికిత్సకుని చందంబున బంధురూపశాత్రవుండవుగావున నిన్ను
దంభోళి సంరంభ గంభీరంబైన మదీయ గదాదండహతిం బరేత
నివాసంబున కనిచి మున్ను నీచేత నిహతులైన నాదు సఖుల
ఋణంబుఁ దీర్తు” నని దుర్భాష లాడుచు డగ్గఱి.
పెనుగదఁ బూన్చి కృష్ణుతల బెట్టుగ మొత్తిన నంకుశాహతిం
గనలెడి గంధసింధురముకైవడి సింధురభంజనుఁడు పెం
పున పవిభాసమానగదఁ బూని మహోగ్రతఁ ద్రిప్పి దంతవ
క్త్రుని యురముంబగిల్చినఁగుదుల్కొనుచున్రుధిరంబు గ్రక్కుచున్
తత్‌క్షణంబ పర్వతాకారంబగు దేహంబుతో నొఱలుచు నేలంగూలి
కేశపాశంబులు సిక్కువడఁ దన్నుకొనుచుఁ బ్రాణంబులు విడిచె;
నప్పుడు నిఖిల భూతంబులు నాశ్చర్యంబు వొందఁ దద్గాత్రంబున
నుండి యొక్క సూక్ష్మ తేజంబు వెలువడి గోవిందుని దేహంబుఁ
బ్రవేశించె; న య్యవసరంబున నగ్రజు మరణంబు గనుంగొని కుపి
తుండై కనుఁగవల నిప్పు లుప్పతిల్ల విదూరథుండు గాలానల
జ్వాలాభీలకరాళంబైన కరవాలంబును బలకయుం గేలం దాల్చి
దామోదరు దెసకుఁ గవయుటయుం గనుంగొని.
జలరుహలోచనుండు నిజసాధనమై తనరారు చక్రమున్
వలనుగఁ బూన్చి వైవ నది వారక వాని శిరంబు ద్రుంచె న
బ్బలియుఁడు సౌభ సాల్వ శిశుపాల సహోదర తత్సహోదరా
వలుల వధించి తత్కులము వారి ననేకులఁ ద్రుంచె నీ గతిన్.
అ య్యవసరంబున.
నర ముని యోగి సురాసుర
గరుడోరగ సిద్ధ సాధ్య గంధర్వ నభ
శ్చర కిన్నర కింపురుషులు
హరిమహిమ నుతించి రద్భుతానందములన్.
మఱియు నప్సరోజనంబులు నృత్యంబులు సలుప, వేల్పులు
కుసుమవర్షంబులుగురియ, దేవతూర్యంబు లవార్యంబు లై
మొరయ, యదు వృష్ణి ప్రవరులు సేవింపఁ, బరమానందంబును
బొంది నిజవిజయాంకితంబు లైన గీతంబుల వందిజనంబులు
సంకీర్తనంబులు సేయ, నతి మనోహర విభవాభిరామంబును,
నూతనాలంకారంబును నైన ద్వారకానగరంబు శుభముహూర్తం
బునం బ్రవేశింపం జనునెడ.
పురసతులు విరులు లాజలు
గురుసౌధాగ్రములనుండి కురియఁగ వికచాం
బురుహాక్షుం డంతఃపుర
వర మర్థిం జొచ్చె వైభవం బలరారన్.
అట్లు యోగీశ్వరేశ్వరుండును, షడ్గుణైశ్వర్యసంపన్నుండును,
నిఖిలజగదీశ్వరుండును నైన పురుషోత్తముండు సుఖంబుండె;
నంత.
కౌరవ పాండవ పృథు సమ
రారంభ మెఱింగి తీర్థయాత్ర నెపముగా
సీరాంకుఁ డుభయకులులకు
నారయ సముఁ డగుటఁ జేసి యరిగె నరేంద్రా!
