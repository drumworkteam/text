అ య్యవసరంబునం గంససంహారి మనోహారిణిం జూచి సంతోషకారి
యుం, గరుణారసావలోకన ప్రసారియు, మధురవచన సుధారస
విసారియుం, దదీయ సమరసన్నాహ నివారియునై యిట్లనియె.
“కొమ్మా! దానవ నాథుని
కొమ్మాహవమునకుఁ దొలఁగె గురువిజయముఁ గై
కొమ్మా! మెచ్చితి నిచ్చెదఁ
గొ మ్మాభరణములు నీవు గోరిన వెల్లన్.”
అని పలికి సమ్మానరూపంబులును, మోహనదీపంబులును,
దూరీకృత చిత్తవిక్షేపంబులునైన సల్లాపంబులంగళావతిందద్దయుఁ
బెద్దఱికంబు సేసి, తత్కరకిసలయోల్లసిత బాణాసనంబు మరల
నందుకొనియె; నప్పుడు సురవైరి మురవైరి కిట్లనియె.
“మగువ మగవారి ముందఱ
మగతనములు సూప రణము మానుట నీకున్
మగతనము గాదు; దనుజులు
మగువల దెసఁ జనరు మగలమగ లగుట హరీ!”
అనిన హరి యిట్లనియె.
“నరకా! ఖండించెద మ
త్కరకాండాసనవిముక్త ఘనశరముల భీ
కరకాయు నిన్ను సుర కి
న్నరకాంతలు సూచి నేఁడు నందం బొందన్.”
అని పలికి హరి నరకాసురయోధులమీఁద శతఘ్ని యను దివ్యా
స్త్రంబు ప్రయోగించిన నొక్క వరుసను వార లందఱు మహావ్యథం
జెందిరి; మఱియును.
శర విచ్ఛిన్న తురంగమై పటుగదాసంభిన్న మాతంగమై,
యురుచక్రాహతవీరమధ్య పద బాహు స్కంధ ముఖ్యాంగమై,
సురభిత్సైన్యము దైన్యముం బొరయుచున్ శోషించి హైన్యంబుతో
హరి మ్రోలన్ నిలువంగ లేక పఱచెన్ హాహానినాదంబులన్.
అప్పుడు.
మొనసి దనుజయోధముఖ్యులు నిగుడించు
శస్త్రసముదయముల జనవరేణ్య!
మురహరుండు వరుస మూఁడేసి కోలలం
ఖండితంబు సేసె గగన మందు.
వెన్నుని సత్యను మోచుచుఁ
బన్నుగఁ బద నఖర చంచు పక్షాహతులన్
భిన్నములు సేసె గరుడుఁడు
పన్నిన గజసముదయములఁ బౌరవముఖ్యా!
మఱియును విహగరాజపక్షవిక్షేపణసంజాతవాతంబు సైరింపం
జాలక హతశేషంబైన సైన్యంబు పురంబు సొచ్చుటం జూచి, నరకా
సురుండు మున్ను వజ్రాయుధంబుం దిరస్కరించిన తనచేతి శక్తిం
గొని గరుడుని వైచె; నతండును విరుల దండ వ్రేటునఁ జలింపని
మదోద్దండ వేదండంబునుంబోలె విలసిల్లె; న య్యవసరంబున
గజారూఢుండై కలహరంగంబున
సమదేభేంద్రము నెక్కి భూమిసుతుఁ డా చక్రాయుధున్ వైవ శూ
లము చేఁబట్టిన, నంతలోన రుచిమాలాభిన్న ఘోరాసురో
త్తమ చక్రంబగు చేతిచక్రమున దైత్యధ్వంసి ఖండించె ర
త్నమయోదగ్ర వినూత్నకుండల సమేతంబైన తన్మూర్ధమున్.
“ఇల్లాలం గిటియైన కాలమున మున్నే నంచు ఘోషింతు వో!
తల్లీ! నిన్నుఁ దలంచి యైన నిచటం దన్నుం గృపం గావఁడే!
చెల్లంబో! తలఁ ద్రుంచె” నంచు నిల నాక్షేపించు చందంబునన్
ద్రెళ్లెం జప్పుడు గాఁగ భూమిసుతుఁ డుద్దీప్తాహవక్షోణిపై.
“కంటిమి నరకుడు వడఁగా
మంటిమి నేఁ” డనుచు వెస నమర్త్యులు మునులున్
మింటం బువ్వులు గురియుచుఁ
బంటింపక పొగడి రోలిఁ బద్మదళాక్షున్.
అంత భూదేవి వాసుదేవుని డగ్గఱ నేతెంచి జాంబూనదరత్న
మండితంబైన కుండలంబులును, వైజయంతియను వనమాల
యును, వరుణదత్తంబయిన సితచ్ఛత్త్రంబును, నొక్క మహా
రత్నంబును సమర్పించి మ్రొక్కి భక్తి తాత్పర్యంబులతోడం గర
కమలంబులు ముకుళించి, విబుధవందితుండును, విశ్వేశ్వరుం
డునునైన దేవదేవుని నిట్లని వినుతించె.
“అంభోజనాభున కంభోజనేత్రున
కంభోజమాలాసమన్వితునకు
నంభోజపదున కనంతశక్తికి వాసు
దేవునకును దేవదేవునకును
భక్తులు గోరినభంగి నే రూపైనఁ
బొందువానికి నాదిపురుషునకును
నఖిల నిదానమై యాపూర్ణవిజ్ఞానుఁ
డైనవానికిఁ, బరమాత్మునకును,
ధాతఁ గన్న మేటితండ్రికి, నజునికి,
నీకు వందనంబు నే నొనర్తు
నిఖిలభూతరూప! నిరుపమ! యీశ! ప
రాపరాత్మ మహిత! యమితచరిత!
దేవా! నీవు లోకంబుల సృజియించుటకు రజోగుణంబును, రక్షిం
చుటకు సత్త్వగుణంబును, సంహరించుటకుఁ దమోగుణంబును
ధరియింతువు; కాలమూర్తివి, ప్రధాన పూరుషుండవు, పరుం
డవు, నీవ; నేనును, వారియు, ననిలుండు, వహ్నియు, నాకా
శంబుఁ, భూతతన్మాత్రలును, నింద్రియంబులును, దేవతలును,
మనంబును, గర్తయును, మహత్తత్త్వంబును, జరాచరంబైన
విశ్వంబును, నద్వితీయుండవైన నీ యంద సంభవింతుము.
దయ నిటు సూడుమా! నరకదైత్యుని బిడ్డఁడు వీఁడు; నీ దెసన్
భయముననున్నవాఁడు; గడుబాలుఁ; డనన్యశరణ్యుఁ; డార్తుఁ; డా
శ్రయరహితుండు; దండ్రిక్రియ శౌర్యము నేరఁడు; నీ పదాంబుజ
ద్వయిఁ బొడఁగాంచె భక్తపరతంత్ర! సువీక్షణ! దీనరక్షణా!”
అని యిట్లు భూదేవి భక్తితోడ హరికిం బ్రణమిల్లి వాక్కుసుమం
బులం బూజించిన నర్చితుండై భక్తవత్సలుం డయిన పరమేశ్వ
రుండు నరకపుత్త్రుం డయిన భగదత్తున కభయం బిచ్చి, సర్వ
సంపద లొసంగి నరకాసురగృహంబు ప్రవేశించి యందు.
