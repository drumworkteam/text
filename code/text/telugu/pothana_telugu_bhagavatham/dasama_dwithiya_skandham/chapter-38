శిరములు మూఁడును ఘన భీ
కరపదములు మూఁడుఁ గలిగి కనలి మహేశ
జ్వర మురు ఘోరాకృతితో
నరుదేరఁగఁ జూచి కృష్ణుఁ డల్లన నగుచున్.
పరువడి వైష్ణవజ్వరముఁ బంచిన న య్యుభయ జ్వరంబులున్
వెరవును లావుఁ జేవయును వీరము బీరము గల్గి ఘోర సం
గర మొనరింప నందు గరకంఠకృతజ్వర ముగ్రవైష్ణవ
జ్వరమున కోడి పాఱె ననివారణ వైష్ణవివెంట నంటఁగన్.
పాఱి యే దిక్కుఁ గానక ప్రాణభీతి
నెనసి యేడ్చుచు నా హృషీకేశు పాద
కంజములఁ బడి “ననుఁ గావు కావు” మనుచు
నిటలతట ఘటితాంజలిపుటయు నగుచు.
ఇట్లు వినుతించె.
“అవ్యయు ననఘు ననంతశక్తిని బరు
లై నట్టి బ్రహ్మ రుద్రామరేంద్ర
వరుల కీశ్వరుఁ డైనవాని సర్వాత్మకు
జ్ఞానస్వరూపు సమానరహితు
వరదుని జగదుద్భవ స్థితి సంహార
హేతుభూతుని హృషీకేశు నభవు
బ్రహ్మచిహ్నంబులై పరఁగు సుజ్ఞాన శ
క్త్యాదుల నొప్పు బ్రహ్మంబు నీశు
నజు షడూర్మిరహితు నిజయోగమాయా వి
మోహితాఖిలాత్ము ముఖ్యచరితు
మహితతేజు నాదిమధ్యాంతహీనునిఁ
జిన్మయాత్ము నిను భజింతుఁ గృష్ణ!
అదియునుం గాక లోకంబున దైవం బనేక ప్రకారంబులై యుండు;
నది యెట్టిదనినం గళాకాష్ఠాముహూర్తంబులనంగల కాలంబును,
సుకృత దుష్కృ తానుభవ రూపంబు లైన జీవ కర్మంబులును
స్వభావంబును, సత్త్వరజస్తమోగుణాత్మకంబైన ప్రకృతియును,
సుఖదుఃఖాశ్రయంబైన శరీరంబును, జగజ్జంతు నిర్వాహకంబైన
ప్రాణంబును, సకలపదార్థ పరిజ్ఞాన కారణం బైన యంతఃకరణం
బును, మహదహంకార శబ్ద స్పర్శ రూప రస గంధ తన్మాత్ర
తత్కార్యభూత గగన పవ నానల సలిల ధరాది పంచభూతంబు
లాదిగాఁ గల ప్రకృతి వికారంబులును, నన్నింటి సంఘాతంబును,
బీజాంకుర న్యాయంబునం గార్యకారణ రూప ప్రవాహంబును నై,
జగత్కారణ శంకితం బై యుండు; నది యంతయు భవదీయ
మాయా విడంబనంబు గాని యున్నయది కాదు; తదీయ
మాయానివర్తకుండవైన నీవు నానావిధ దివ్యావతారాదిలీలలం
జేసి దేవగణంబులను, సత్పురుషులను, లోకనిర్మాణచణులైన
బ్రహ్మాదులను బరిరక్షించుచు లోకహింసాప్రవర్తకులైన దుష్టమార్గ
గతులం గ్రూరాత్ముల హింసించుచుందువు; విశ్వ విశ్వంభరాభార
నివారణంబు సేయుటకుఁ గదా భవదీయ దివ్యావతార ప్రయోజ
నంబు; గావున నిన్ను శరణంబు వేఁడెద.
శాంతమై మహితతీక్ష్ణ సుదుస్సహంబై యు
దారమై వెలుగొందు తావకీన
భూరిభాస్వత్తేజమునఁ దాప మొందితిఁ
గడుఁ గృశించితి, నన్ను గరుణఁజూడుఁ
మితరదేవోపాస్తిరతి మాని మీ పాద
కమలముల్‌ సేవించు విమలబుద్ధి
యెందాక మది దోఁప దందాఁకనే కదా
ప్రాణులు నిఖిలతాపములఁ బడుట?
యవిరళానన్యగతికుల నరసి ప్రోచు
బిరుదుగల నీకు ననుఁ గాచు టరుదె? దేవ!
ప్రవిమలాకారా! సంసారభయవిదూర!
భక్తజనపోషపరితోష! పరమపురుష!”
అనినఁ బ్రసన్నుఁడై హరి యనంతుఁడు దైత్యవిభేది దాని కి
ట్లనియె “మదీయ సాధన మనన్యనివారణమౌట నీ మదిం
గని నను నార్తిఁ జొచ్చితివి గావున మజ్జ్వర తీవ్ర దాహ వే
దన నినుఁ బొంద దింకఁ బరితాపము దక్కుము నీ మనంబునన్.”
అని మఱియు నప్పుండరీకాక్షుండిట్లను“నెవ్వరేనియు నీ యుభ
యజ్వర వివాదంబును, నీవు మత్ప్రపత్తింజొచ్చుటయునుఁ జిత్తం
బులం దలంతురట్టిపుణ్యాత్ములు శీతోష్ణజ్వరాది తాపంబులఁ బొర
య” రని యానతిచ్చిన నమ్మహేశ్వరజ్వరంబు పరమానందభరిత
హృదయంబై యారథాంగపాణికి సాష్టాంగదండప్రణామం బాచరించి
నిజేచ్ఛం జనియె; నంత బాణాసురుండు నక్కడ.
కమనీయ కింకిణీఘంటికా సాహస్ర
ఘణఘణధ్వనిచేత గగన మగల
నన్యజనాలోకనాభీలతరళోగ్ర
కాంచనధ్వజపతాకలు వెలుంగఁ
బృథునేమి ఘట్టనఁ బృథివి కంపింపంగ
వలనొప్పు పటుజవాశ్వములఁ బూన్చి
నట్టి యున్నతరథం బత్యుగ్రగతి నెక్కి
కరసహస్రమున భీకరతరాసి
శర శరాసనముఖ దివ్యసాధనములు
దనరఁ జలమును బలము నుత్కటము గాఁగ
హర్ష మిగురొత్తఁ గయ్యంపుటాయితమునఁ
బురము వెలువడె బలిపుత్త్రుఁ డురుజవమున.
చని రణభూమిని మధ్యం
దిన మార్తాండ ప్రచండదీప్తాకృతితోఁ
దనరుచుఁ బరిపంథిబలేం
ధనదవశిఖియైన కృష్ణుఁ దాఁకెం బెలుచన్.
తాఁకి భుజావిజృంభణము దర్పము నేర్పును నేర్పడంగ నొ
క్కూఁకున వేయిచేతుల మహోగ్రశరావళి పింజ పింజతోఁ
దాఁకఁగ నేసినన్ మురవిదారుఁడు తోడన తచ్ఛరావళి
న్నాఁక గొనకఁ ద్రుంచె నిశితార్ధశశాంక శిలీముఖంబులన్.
అంత.
నుత నవపుండరీకనయనుం డన నొప్పు మురారి రోష ఘూ
ర్ణిత మహితారుణాబ్జదళనేత్రుఁడు దా నటు పంచె దైత్యుపై
దితిసుత కాననప్రకరదీపితశుక్రము రక్షితాంచితా
శ్రితజన చక్రమున్ సతతసేవితశక్రము దివ్యచక్రమున్.
అదియునుం బ్రచండమార్తాండమండల ప్రభావిడంబితంబును,
భీషణ శతసహస్రకోటి దంభోళినిష్ఠురనిబిడనిశితధారాసహస్ర
ప్రభూతజ్వలన జ్వాలికాపాస్త సమస్తకుటిల పరిపంథి దుర్వార
బాహాఖర్వ గర్వాంధకారంబును, సకల దిక్పాల దేవతాగణ
జేగీయమానంబును, సమదదానవజన శోకకారణ భయంకర
దర్శనంబును, సమంచిత సజ్జనలోకప్రియంకర స్పర్శనంబును
నగు సుదర్శనం బసురాంతక ప్రేరితంబై చని, యారామకారుండు
కదళికా కాండంబుల నేర్చు చందంబునం బేర్చి సమద వేదండ
శుండాదండంబుల విడంబించుచుఁ గనకమణివలయ కేయూర
కంకణాలంకృతంబు నగు తదీయ బాహా సహస్రంబుఁ గరచతుష్ట
యావశిష్టంబుగాఁ దునుము నవసరంబున.
కాలకంఠుఁడు బాణుపైఁ గరుణ గలఁడు
గాన నఖిలాండపతిఁ గృష్ణుఁ గదియవచ్చి
పురుషసూక్తంబు సదివి సంపుటకరాబ్జుఁ
డగుచుఁ బద్మాయతాక్షు నిట్లని స్తుతించె.
