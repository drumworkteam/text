వసుధేశ! విను; మును వైదర్భి పరిణయ
వేళ దుర్మద శిశుపాలభూమి
వరునకుఁ దోడ్పడ నరుదెంచి సైనికా
వలితోడఁ దొడరి దోర్బలము దూలి
హరిచేత నిర్జితులైన రాజులలోనఁ
జైద్యుని చెలికాఁడు సాల్వభూమి
పతి జరాసంధాది పార్థివప్రకరంబు
విన మత్సరానల విపులశిఖల
ధాత్రి నిటమీఁద వీతయాదవము గాఁగఁ
గడఁగి సేయుదునని దురాగ్రహముతోడఁ
బంతములు పల్కి యటఁ జని భరితనిష్ఠఁ
దపము కావింపఁ బూని సుస్థలమునందు.
ధృతి వదలక యుగ్రస్థితిఁ
బ్రతిదినమును బిడికెఁ డవనిరజ మశనముగా
నతినియమముతో నా పశు
పతి శంకరు ఫాలనయను భర్గు నుమేశున్.
చెదరని నిజభక్తిని ద
త్పదపద్మము లాత్మ నిలిపి పాయక యొక యేఁ
డుదితక్రియ భజియించిన
మదనారియు వాని భక్తి మహిమకు వశుఁడై.
బోరనఁబ్రత్యక్షంబై
“కోరినవర మేమి యైనఁ గొసరక యిత్తున్
వారక వేఁడు” మటన్నను
నా రాజతపోధనుండు హరునకుఁ బ్రీతిన్.
వందనం బాచరించి యానంద వికచ
వదనుఁడై నొస లంజలిఁ గదియఁ జేర్చి
“శ్రితదయాకార! నన్ను రక్షించెదేని
నెఱుఁగ వినిపింతు వినుము మదీప్సితంబు.
గరుడ గంధర్వ యక్ష రాక్షస సురేంద్ర
వరులచే సాధ్యపడక నా వలయు నెడల
నభ్రపథమునఁ దిరిగెడు నట్టి మహిత
వాహనము నాకు దయసేయు వరద! యీశ!”
అని అభ్యర్థించినం బ్రసన్నండై హరుండు వాని కోర్కి కనురూపం
బైన పురంబు నిర్మింప మయుని నియోగించిన నతండును “నట్ల
చేసెద” నని కామగమనంబును నతివిస్తృతంబునుగా లోహంబున
నిర్మించి సౌభకం బను నామంబిడి సాల్వున కిచ్చిన వాఁడును
బరమానందంబునం బొంది తద్విమానారూఢుండై యాదవుల
వలని పూర్వవైరంబుఁ దలంచి దర్పాంధచేతస్కుండై ద్వారకా
నగరంబుపైఁజని నిజసేనాసమేతంబుగాఁ దత్పురంబు నిరోధించి.
సరిదుపవన సరోవరములు మాయించి
బావులు గలఁచి కూపములు సెఱిచి
కోటలు వెస వీటతాటముల్‌ గావించి
పరిఖలు పూడ్చి వప్రములు ద్రొబ్బి
యట్టళ్లు ధరఁ గూల్చి యంత్రముల్‌ దునుమాడి
కాంచనధ్వజపతాకములు నఱకి
భాసుర గోపుర ప్రాసాదహర్మ్యేందు
శాలాంగణములు భస్మములు చేసి
విమల కాంచనరత్నాది వివిధవస్తు
కోటి నెల్లను నందంద కొల్లపుచ్చి
ప్రజలఁ జెఱపట్టి దొరలను భంగపెట్టి
తఱిమి యి బ్భంగిఁ బెక్కుబాధల నలంచి.
మదమున నంతఁ బోవక విమానయుతంబుగ నభ్రవీథికిన్
గొదకొని యేపుమై నెగసి కొంకక శక్తి శిలా మహీరుహ
ప్రదరము లోలిమైఁ గురిసి బంధురభూమిపరాగ శర్కరల్‌
వదలక చల్లుచున్ వలయవాయువుచే దిశ లావరించుచున్.
అట్టియెడ.
చటులపురత్రయదనుజో
త్కటదుస్తర బాధ్యమానధారుణిగతి న
ప్పుటభేదన మెంతయు వి
స్ఫుటపీడం జెంది వగల సుడివడుచుండన్.
కని భగవంతుఁడున్ రథిశిఖామణియు న్నగు రౌక్మిణేయుఁ డ
జ్జనముల “నోడకుండుఁ” డని సంగరకౌతుక మొప్ప దివ్య సా
ధనములఁ బూని సైనిక కదంబము గొల్వ ననూన మీన కే
తన రుచి గ్రాల నున్నతరథస్థితుఁడై వెడలెన్ రణోర్వికిన్.
అ య్యవసరంబున.
సమధిక బాహుశౌర్యజితచండవిరోధులు వెళ్లి రున్నత
క్షమ గద భానువింద శుక సాత్యకి సారణ చారుదేష్ణ సాం
బ మకరకేతనాత్మజ శ్వఫల్కతనూభవ తత్సహోదర
ప్రముఖ యదూత్తముల్‌ విమతభంజనులై కృతవర్మమున్నుగన్
వారణ వాజి స్యందన
వీరభటావలులు సనిరి విశ్వము వడఁకన్
ఘోరాకృతి వివిధాయుధ
భూరిద్యుతు లర్కబింబముం గబళింపన్.
