అని వేగంబున ద్రొబ్బించిన నేను బుడమిం బడునపుడ యీ
నికృష్టంబయిన యూసరవెల్లి రూపంబుఁ గైకొంటి; నింతకాలంబు
దద్దోష నిమిత్తంబున నిద్దురవస్థం బొందవలసెఁ; బ్రాణులకుఁ బుణ్య
పాపంబు లనుభావ్యంబులు గాని యూరక పోనేరవు; నేఁడు
సమస్త దురితనిస్తారకంబయిన భవదీయ పాదారవింద సందర్శ
నంబునం జేసి యీ ఘోరదుర్దశలంబాసి నిర్మలాత్మకుండనైతినని
పునఃపునః ప్రణామంబు లాచరించి, మఱియు నిట్లనియె.
“కృష్ణ! వాసుదేవ! కేశవ! పరమాత్మ!
యప్రమేయ! వరద! హరి! ముకుంద!
నిన్నుఁ జూడఁ గంటి, నీ కృపం గనుగొంటి
నఖిల సౌఖ్యపదవు లందఁ గంటి”.
అని యనేకభంగులం గొనియాడి గోవిందుని పదంబులు దన కిరీ
టంబు సోఁకం బ్రణమిల్లి “దేవా! భవదీయ పాదారవిందంబులు నా
హృదయారవిందంబును బాయకుండునట్లుగాఁ బ్రసాదింపవే?”
యని తదనుజ్ఞాతుండై యచ్చటి జనంబులు సూచి యద్భుతా
నందంబులం బొంద నతుల తేజోవిరాజిత దివ్యవిమానారూఢుండై
దివంబున కరిగె; నంత నమ్మాధవుండు నచ్చట నున్న పార్థివో
త్తములకు ధర్మబోధంబుగా నిట్లనియె.
నరనాథకుల కాననము దహించుటకును
నవనీసురులవిత్త మగ్నికీల;
జననాయకుల నిజైశ్వర్యాబ్ధి నింకింప
బ్రాహ్మణక్షేత్రంబు బాడబంబు;
పార్థివోత్తముల సంపచ్ఛైలములఁ గూల్ప
భూసురధనము దంభోళిధార;
జగతీవరుల కీర్తి చంద్రిక మాప వి
ప్రోత్తము ధనము సూర్యోదయంబు;
విప్రతతి సొమ్ముకంటెను విషము మేలు
గరళమునకును బ్రతికృతి గలదు గాని
దాని మాన్పంగ భువి నౌషధములు లేవు
గాన బ్రహ్మస్వములు గొంట గాదు పతికి.
ఎఱుఁగమి నైనను భూసుర
వరులధనం బపహరింప వలవదు పతికిన్;
మఱపున ననలము ముట్టిన
దరికొని వెసఁ గాల్పకున్నె తను వెరియంగన్?
మఱియును దన ధనంబు పరులచేతఁ గోల్పడిన విప్రుండు దుఃఖ
మున రోదనంబు సేయ రాలిన యశ్రుకణంబుల నవనిరేణువు
లెన్ని తడియు నన్ని వేలేండ్లు తదుపేక్షాపరుండైన పతి దారుణ
వేదనలుగల కుంభీపాక నరకంబు నొందు; మఱియు నతనితోడఁ
గ్రిందటఁ బదితరంబులవారును, ముందటఁ బదితరంబులవారును
మహానరకవేదనలం బొందుదురు; స్వదత్తంబైన నర్ధలోభంబునం
జేసి దుశ్శీలుండై యెవ్వఁడు బ్రాహ్మణక్షేత్ర సంభూత ధాన్యధనాది
కంబు భుజించు నప్పాపాత్ముం డఱువదివేల సంవత్సరంబులు
మలకూపంబునం గ్రిమి రూపంబున వర్తించు; నట్లగుట యెఱింగి
విప్రుడెంత తప్పు చేసిన నెన్ని గొట్టిన, నెన్ని దిట్టిన నతని కెదురు
పలుకక వినయంబున వందనం బాచరించు పుణ్యాత్ములు నాదు
పాలింటివా; రదియునుంగాక యేనును బ్రతిదినంబును భూసురు
లనతి వినయంబునఁ బూజింతు; నిట్లు సేయక విపరీతవర్తనులైన
తామసుల నేను వెదకి దండింతు; నదిగావున మీరలును బ్రాహ్మ
ణజనంబుల వలనం బరమభక్తి గలిగి మెలంగుండని యానతిచ్చి
యాదవప్రకరంబులు సేవింప నఖిలలోకశరణ్యుండైన యప్పుండ
రీకాక్షుండు నిజ నివాసంబునకుం జనియె” నని చెప్పి శుకుం
డిట్లనియె.
ఈ కథఁ జదివిన వారలుఁ
గైకొని వినువారు విగత కలుషాత్మకులై
లౌకికసౌఖ్యము నొందుదు
రా కైవల్యంబుఁ గరతలామలక మగున్.
