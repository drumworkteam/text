అ వ్విప్రుండు సనుదెంచిన కార్యంబు కృష్ణుండు దన దివ్యచిత్తంబు
ననెఱింగి “యితండు పూర్వభవంబున నైశ్వర్యకాముండై నన్ను
సేవింపండైన ని క్కుచేలుండు నిజకాంతాముఖోల్లాసంబుకొఱకు
నా యొద్దకుఁ జనుదెంచిన వాఁ; డితనికి నింద్రాదులకుం బడయ
రాని బహువిధంబులైన సంపద్విశేషంబులీక్షణంబ యొడఁ గూర్ప
వలయు” నని తలంచి యతండు జీర్ణవస్త్రంబు కొంగున ముడిచి
తెచ్చిన యడుకుల ముడియఁగని “యిది యేమి” యని యొ
య్యన నమ్ముడియఁ దనకరకమలంబుల విడిచి యయ్యడుకులు
కొన్ని పుచ్చుకొని “యివియ సకల లోకంబులను, నన్నును బరి
తృప్తిం బొందింపఁ జాలు” నని యప్పుడు.
మురహరుఁడు పిడికెఁ డడుకులు
గర మొప్పఁగ నారగించి కౌతూహలియై
మఱియును బిడికెఁడు గొనఁ ద
త్కర మప్పుడు పట్టెఁ గమల కరకమలములన్.
“సొం పారఁగ నతనికి బహు
సంపద లందింప నివియ చాలును నిఁక భ
క్షింపఁగ వలవదు త్రిజగ
త్పంపత్కర! దేవదేవ! సర్వాత్మ! హరీ! “
అని యిట్లు వారించె; నక్కుచేలుండును నా రాత్రి గోవిందు మంది
రంబునఁ దనకు హృదయానందకరంబు లగు వివిధ పదార్థంబు
లనుభవించి, మృదుల శయ్యాతలంబున నిద్రించి తన మనంబు
నం దన్ను సమధిక స్వర్గభోగానుభవుంగాఁ దలంచుచు మఱునాఁ
డరుణోదయంబున మేల్కని కాలోచితకృత్యంబులు దీర్చి, యింది
రారమణుండు దన్నుఁ గొంత దవ్వనిపి యామంత్రితుం జేయఁజ
నుచు నందనందన సందర్శనానంద లోలాత్ముండై తన మనం
బున నిట్లనియె.
“నా పుణ్య మరయ నెట్టిదొ
యా పుణ్యనిధిం బ్రశాంతు నచ్యుతు నఖిల
వ్యాపకు బ్రహ్మణ్యునిఁ జి
ద్రూపకుఁ బురుషోత్తమునిఁ బరుం గనుఁగొంటిన్.
పరికింపఁ గృపణస్వభావుండ నై నట్టి
యే నేడ? నిఖిలావనీశ్వరి యగు
నిందిరాదేవికి నెనయంగ నిత్య ని
వాసుఁడై యొప్పు న వ్వాసుదేవుఁ
డేడ? న న్నర్థిమైఁ దోడఁబుట్టిన వాని
కైవడిఁ గౌఁగిటఁ గదియఁ జేర్చి
దైవంబుగా నన్ను భావించి నిజతల్ప
మున నుంచి సత్క్రియల్‌ పూని నడపి
చారు నిజవధూ కరసరోజాత కలిత
చామరానిలమున గతశ్రమునిఁ జేసి
శ్రీకుచాలిప్త చందనాంచితకరాబ్జ
తలములను నడ్గు లొత్తె వత్సలత మెఱసి.
కావున.
శ్రీనిధి యిట్లు నన్నుఁ బచరించి ఘనంబుగ విత్త మేమియు
న్నీని తెఱంగు గానఁబడె; నెన్న “దరిద్రుఁడు సంపదంధుఁడై
కానక తన్నుఁ జేరఁ” డని కాక శ్రితార్తి హరుండు సత్కృపాం
భోనిధి సర్వవస్తుపరిపూర్ణునిఁగా ననుఁ జేయకుండునే?”
అని తన మనంబున వితర్కించుచు నిజపురంబునకుఁ జనిచని
ముందట.
భానుచంద్ర ప్రభా భాసమాన స్వర్ణ
చంద్రకాంతోపల సౌధములును
గలకంఠ శుక నీలకంఠ సముత్కంఠ
మానిత కూజితోద్యానములును
ఫుల్లసితాంభోజ హల్లక కహ్లార
కైరవోల్లసిత కాసారములును
మణిమయ కనక కంకణ ముఖాభరణ వి
భ్రాజిత దాసదాసీజనములుఁ
గలిగి చెలువొందు సదనంబుఁ గాంచి విస్మ
యమును బొందుచు నెట్టి పుణ్యాత్ముఁ డుండు
నిలయ మొక్కొ! యపూర్వమై నెగడె మహిత
వైభనోన్నత లక్ష్మీనివాస మగుచు.
అని తలపోయుచున్న యవసరంబున.
దివిజ వనితలఁ బోలెడు తెఱవ లపుడు
డాయ నేతెంచి “యిందు విచ్చేయుఁ” డనుచు
విమల సంగీత నృత్య వాద్యములు సెలఁగ
గరిమఁ దోడ్కొని చని రంతిపురమునకును.
ఇట్లు సనుదేర నతని భార్య యైన సతీలలామంబు దన మనం
బున నానందరసమగ్న యగుచు.
తన విభురాక ముందటఁ గని మనమున
హర్షించి వైభవం బలర మనుజ
కామినీరూపంబు గైకొన్న యిందిరా
వనిత చందంబునఁ దనరుచున్న
కలకంఠి తన వాలుఁగన్నుల క్రేవల
నానందబాష్పంబు లంకురింప
నతని పాదంబుల కాత్మలో మ్రొక్కి భా
వంబున నాలింగనంబు సేసె
నా ధరాదేవుఁ డతుల దివ్యాంబరాభ
రణ విభూషితలై రతిరాజు సాయ
కముల గతి నొప్పు పరిచారికలు భజింప
లలిత సౌభాగ్య యగు నిజ లలనఁ జూచి.
ఆ నారీరత్నంబును
దానును ననురాగరసము దళుకొత్తఁగ ని
త్యానందము నొందుచుఁ బెం
పూనిన హరిలబ్ధ వైభవోన్నతి మెఱయన్.
కమనీయ పద్మరాగ స్తంభకంబులుఁ
గొమరారు పటికంపుఁ గుడ్యములును
మరకత నవరత్నమయ కవాటంబులుఁ
గీలిత హరి నీల జాలకములు
దీపిత చంద్రకాంతోపల వేదులు
నంచిత వివిధ పదార్థములును
దగు హంసతూలికా తల్పంబులును హేమ
లాలిత శయనస్థలములుఁ దనరు
సమధికోత్తుంగ భద్రపీఠముల సిరులు
మానితోన్నత చతురంతయానములును
వలయు సద్వస్తు పరిపూర్ణ వాటికలును
గలిగి చెలువొందు మందిరం బెలమిఁ జొచ్చి.
సుఖంబున నుండు నట్టియెడం దనకు మనోవికారంబులు వొడమ
కుండ వర్తించుచు, నిర్మలంబగు తన మనంబున నిట్లను; “నింత
కాలం బత్యంత దురంతంబగు దారిద్య్రదుఃఖార్ణవంబున మునింగి
యున్న నాకుం గడపటఁ గలిగిన విభవంబున నిప్పుడు.
ఎన్నఁ గ్రొత్త లైన యిట్టి సంపదలు నా
కబ్బు టెల్ల హరిదయావలోక
నమునఁ జేసి కాదె! నళినాక్షుసన్నిధి
కర్థి నగుచు నేను నరుగుటయును.
నను నా వృత్తాంతంబును
దన మనమునఁ గనియు నేమి దడవక ననుఁ బొ
మ్మని యీ సంపద లెల్లను
నొనరఁగ నొడఁగూర్చి నన్ను నొడయనిఁ జేసెన్.
అట్టి పురుషోత్తముండు భక్తినిష్ఠులైన సజ్జనులు లేశమాత్రంబగు
పదార్థంబైన భక్తి పూర్వకంబుగా సమర్పించిన నది కోటిగుణితం
బుగాఁ గైకొని మన్నించుటకునిదియ దృష్టాంతంబు గాదె! మలిన
దేహుండును, జీర్ణాంబరుండు నని చిత్తంబున హేయంబుగాఁ
బాటింపక నా చేనున్న యడుకు లాదరంబున నారగించి నన్నుం
గృతార్థునిం జేయుట యతని నిర్హేతుక దయయ కాదె! యట్టి
కారుణ్యసాగరుండైన గోవిందుని చరణారవిందంబుల యందుల
భక్తి ప్రతిభవంబునఁ గలుగుంగాక!” యని య ప్పుండరీకాక్షుని
యందుల భక్తి తాత్వర్యంబునం దగిలి పత్నీసమేతుండై నిఖిల
భోగంబులయందు నాసక్తిం బొరయక, రాగాది విరహితుండును
నిర్వికారుండును నై యఖిలక్రియలందు ననంతుని యనంత
ధ్యాన సుధారసంబునం జొక్కుచు విగత బంధనుండై యపవర్గ
ప్రాప్తి నొందె; మఱియును.
దేవదేవుఁ డఖిల భావజ్ఞుఁ డాశ్రిత
వరదుఁ డైన హరికి ధరణిసురులు
దైవతములు గాన ధారుణీదివిజుల
కంటె దైవ మొకఁడు గలడె భువిని?
మురహరుఁ డిట్లు కుచేలుని
చరితార్థునిఁ జేసినట్టి చరితము విను స
త్పురుషుల కిహపరసుఖములు
హరిభక్తియు యశముఁ గలుగు నవనీనాథా!
