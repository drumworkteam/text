హరిరాక యెఱిఁగి ధర్మజు
డఱలేని ముదంబుతోడ ననుజులు బంధుల్‌
గురుజన సచివ పురోహిత
పరిచారక కరి రథాశ్వ భటయుతుఁ డగుచున్.
చిందములు మొరయ గాయక
బృందంబుల నుతులు సెవుల బెరయఁగ భక్తిన్
డెందము దగులఁగఁ బరమా
నందంబున హరి నెదుర్కొనం జనుదెంచెన్.
ఇట్లు చనుదెంచి ధర్మనందనుండు సమాగతుండైన సరోజనా
భునిం బెద్ధతడవు గాఢాలింగనంబుచేసి రోమాంచకంచుకిత శరీ
రుండై యానందబాష్పధారాసిక్తకపోలుండై నిర్భరానంద కందళిత
హృదయుం డై బాహ్యంబు మఱచియుండె; నప్పుడు హరిని
వాయునందన వాసవతనూభవులు గౌఁగిటం జేర్చి సమ్మదంబు
నొందిరి; మాద్రేయులుదండప్రణామంబులాచరించి; రంతఁ బుండరీ
కాక్షుఁడు విప్ర వృద్ధజనంబులకు నమస్కారంబులుచేసి, వారలు
గావించు వివిధార్చనలం బరితుష్టుం డై కేకయ సృంజ యాది
భూవిభుల మన్నించి సూత మాగధాదుల కనేక పదార్థంబులొ
సంగి, చతురంగబలసమేతుండై వివిధ మణితోరణాది విచిత్రాలం
కృతంబు నతివైభవోపేతంబునైన పురంబు ప్రవేశించి రాజమార్గం
బునం జనుచుండఁ బౌరకామిను లట్టియెడ.
కొఱనెలపైఁ దోచు నిరులు నాఁ జెలువొంది
నొసలిపైఁ గురులు తుంపెసలు గునియ
హాటకమణిమయ తాటంకరోచులు
గండభాగంబుల గంతులిడఁగ
స్ఫురిత విద్రుమనిభాధరబింబరుచితోడ
దరహాసచంద్రిక సరసమాడ
నొండొంటితో రాయు నుత్తంగ కుచకుంభ
ములు మొగంబులకును బుటము లెగయ
బడుగునడుములు వడఁకంగ నడుగు లిడఁగ
రవళిమట్టెలు మణినూపురములు మొరయఁ
బొలుచు కచబంధములు భుజంబుల నటింపఁ
బయ్యెదలు వీడి యాడ సంభ్రమముతోడ.
ఇట్లు కృష్ణసందర్శన కుతూహల పరస్పరాహూయమానలై గురు
పతి సుత బంధు జనంబులు వారింప నతిక్రమించి సమున్నత
భర్మహర్మ్య శిఖాగ్రంబు లెక్కి కృష్ణుం జూచి తమలో నిట్లనిరి.
“విశ్వగర్భుండు నా వెలయు వే ల్పిల యశో
దానందులకుఁ బ్రియసూనుఁ డయ్యె;
బ్రహ్మాది సురులకు భావింపఁగా రాని
బ్రహ్మంబు గోపాలబాలుఁ డయ్యె;
వేదశాస్త్రంబులు వెదకి కానఁగలేని
గట్టి వ్రేతల ఱోలఁ గట్టుపడియె;
దివిజుల కమృతంబు దవిలి యిచ్చిన భక్త
సులభుండు నవనీత చోరుఁ డయ్యె
నెనయఁ గమలాసతికిఁ జిత్త మీని వేల్పు
గొల్లయిల్లాండ్ర యుల్లముల్‌ పల్లవింపఁ
జేసె” నని కామినులు సౌధశిఖరములను
గూడి తమలోన ముచ్చట లాడి రధిప!
మఱియును.
గోపాలబాలురఁ గూడి యాడెడి నాఁడు
వ్రేపల్లె లోపల నేపు రేఁగి
చల్ల లమ్మగఁ బోవు సతుల కొంగులు పట్టి
మెఱుఁగుఁ జెక్కిళ్ళను మీటిమీటి
కలికియై ముద్దాడఁ గౌఁగిటఁ జేర్చిన
పూఁబోఁడి కుచములు పుణికిపుణికి
పాయని యనురక్తి డాయఁ జీరిన యింతి
యధరసుధారసం బానియాని
యురుసమాధిపరాష్టాంగయోగ యుక్తు
లైన యోగీశ్వరులు గాననట్టి జెట్టి
వల్లవీజన వన కల్పవల్లి యయ్యె
ననుచుఁ బొగడిరి కృష్ణు న య్యబ్జముఖులు.
అని యిబ్భంగి సరోజలోచనలు సౌధాగ్రంబు లందుండి య
వ్వనజాతాక్షుని దివ్యమూర్తిఁ దమభావం బందుఁ గీలించి సం
జనితానంద రసాబ్ధిమగ్న లగుచున్ సంప్రీతిఁ దద్భవ్య కీ
ర్తనలై చల్లిరి నవ్యలాజములు మందార ప్రసూనావలుల్‌.
తదనంతరంబ శోభనపదార్థంబులు కొనివచ్చి ధరామర ధరావర
వణిక్పుంగవులు దామోదరునకు కానుక లిచ్చిరి; పుణ్యాంగనా
జనంబులు పసిండిపళ్లెరంబులఁ గర్పూరనీరాజనంబులు నివాళిం
పనంతఃపురంబు సొత్తెంచె; నంతం గుంతిభోజనందనయుం గృష్ణు
నింగని పర్యంకంబు డిగ్గి కౌఁగిలింప నా యదువల్లభుఁడు మేనత్త
కుం బ్రణామంబాచరించెఁ; బాంచాలియు ముకుందునకు నభివం
దనం బొనరించి కుంతిపంపున గోవిందు భామినులగు రుక్మిణి
మొదలగువారికి గంధాక్షత కుసుమ తాంబూలంబు లిడి లలిత
దుకూల మణి భూషణంబులం బూజించె; యుధిష్ఠిరుండును
గమలనయనుని వధూజనుల ననుగత బంధుమిత్ర పుత్త్ర సచివ
పురోహిత పరిచారక సముదయంబుల నుచితంబు లగు స్థలం
బుల విడియింప నియమించి దినదినంబును నభినవంబు లగు
వివిధోపచారంబులు గావించుచుండె.
హరియు యుధిష్ఠిరు సముచిత
పరిచర్యల కాత్మ నలరి పార్థుఁడు దానున్
సరస విహారక్రియలను
సురుచిరగతిఁ గొన్ని నెలలు సుఖముండె నృపా!
అంత.
