శకుని యను దైత్యు తనయుఁడు
వృకుఁ డనువాఁ డొకఁడు దుర్వివేకుఁడు సుజన
ప్రకరముల నలఁపఁ దెరువున
నొకనాఁ డొదిగుండి దివ్యయోగిం గడఁకన్.
కనుంగొని.
కరములు ముకుళించి “మునీ
శ్వర! నారద! లలితధీవిశారద! నన్నుం
గరుణించి యాన తీ శుభ
కరు లగు హరి హర హిరణ్యగర్భులలోనన్
కడఁగి కొలువ శీఘ్రకాలంబులోనన
యిష్టమైన వరము లిచ్చునట్టి
దైవ మెవ్వఁ” డనిన దానవుఁ గనుఁగొని
మునివరుండు పలికె ముదముతోడ.
“వినుము; దుర్గుణసుగుణంబులలో నొక్కటి యెచ్చటం గలుగు
నచ్చట నాక్షణంబ కోపప్రసాదఫలంబులు సూపువాఁ డమ్మువ్వుర
యందు ఫాలలోచనుఁ డివ్విధంబుఁదెలిసినవారై బాణాసుర దశకం
ధరులు సమగ్ర భక్తియుక్తులై సేవించి యసమానసామ్రాజ్య వైభ
వంబుల నొంది ప్రసిద్ధులై; రట్లుగాన నీవునమ్మహాత్ముని సేవింపు;
మతనివలన నభిమతఫలంబులు వేగంబ ప్రాప్తం బయ్యెడి” నని
చెప్పిన నతం డా క్షణంబ.
దీపించు కేదార తీర్థంబునకు నేగి
యతిసాహసాత్మకుం డగుచు నియతి
లోకముల్‌ వెఱఁగంద నా కాలకంధరు
వరదుని నంబికావరునిఁ గూర్చి
తన మేనికండ లుద్దండుఁడై ఖండించి
యగ్ని కాహుతులుగా నలర వేల్చి
దర్పకారాతి ప్రత్యక్షంబుగాకున్న
జడియక సప్తవాసరము నందుఁ
బూని తత్తీర్థమునఁ గృతస్నానుఁ డగుచు
వెడలి మృత్యువు కోఱనా వెలయునట్టి
గండ్రగొడ్డంటఁ దన మస్తకంబు దునుము
కొనఁగఁ బూనిన న య్యగ్నికుండమునను.
అరుదుగా వెలువడి రుద్రుఁడు
గరుణ దలిర్పంగ వానికర మాత్మకరాం
బురుహమునఁ బట్టి “తెగువకుఁ
జొర వలవదు; మెచ్చు వచ్చె సుమహిత చరితా!
నీమదిఁ బొడమిన కోరిక
లేమైనను వేఁడు మిపుడ యిచ్చెద” ననినం
దా మనమున సంతసపడి
యా మనుజాశనుఁడు హరుపదాంబుజములకున్.
వందనం బాచరించి “యో యిందుమకుట!
ఫాలలోచన! వరద! మత్పాణితలము
నేను నెవ్వని తలమీఁద నిడిన వాఁడు
మస్తకము నూఱువ్రయ్యలై మడియ నీవె!”
అని వేఁడిన న మ్మాటలు
విని మదనారాతి నవ్వి విబుధాహితు కో
రిన వరముఁ దడయ కిచ్చిన
దనుజుఁడు తద్వర పరీక్షఁ దాఁ జేయుటకున్.
ఆ క్షణంబు వరదాన గర్వంబున నుద్వృత్తుండై కడంగి.
ఆ హరుమస్తకమునఁ గడు
సాహసమునఁ జేయి వెట్ట జడియక కదియ
“న్నోహో! తన మెచ్చులు దన
కాహా! పై వచ్చె” ననుచు నభవుఁడు భీతిన్.
దనుజుఁడు దన వెనువెంటం
జనుదే ముల్లోకములను సంత్రాసముఁ గై
కొని పాఱ, సురలు మనములఁ
దనికిరి దానికిని బ్రతివిధానము లేమిన్.
అట్లు చనిచని.
నిరుపమానందమై నిఖిల లోకములకు
నవలయై యమృతపదాఖ్యఁ దనరి
దినకర చంద్ర దీధితులకుఁ జొరరాక
సలలిత సహజ తేజమున వెలుఁగు
సమధికంబగు శుద్ధసత్త్వ గరిష్ఠమై
కరమొప్ప యోగీంద్రగమ్య మగుచు
హరిపదధ్యాన పరాయణులైన త
ద్దాసుల కలరు నివాస మగుచుఁ
బ్రవిమలానంత తేజోవిరాజమాన
దివ్యమణి హేమకలిత సందీప్త భవ్య
సౌధమండపతోరణ స్తంభ విపుల
గోపురాది భాసురము వైకుంఠపురము.
కనుంగొని యమ్మహాస్థానంబు డాయంజనుటయు, న ప్పుండరీ
కాక్షుం డఖండవైభవంబునం గుండలీశ్వర భోగతల్పంబునం బర
మానంద కందళితహృదయారవిందుం డై యిందిరానయన చకో
రకంబుల నిజమందహాస సాంద్ర చంద్రికావితతిం దేల్చుచు, నార్త
భక్తజన రక్షణంబు పనిగా మెలంగుచు, వివిధ వినోదంబులం
దగిలి యుండియు, ఫాలలోచనుం డద్దనుజపాలునకుం దలంపక
యిచ్చిన వరంబు దన తలమీఁదవచ్చినం గలంగి చనుదెంచుట
తన దివ్యచిత్తంబున నెఱింగి, యక్కాలకంధరుని యవస్థ నివారిం
పం దలంచి య య్యిందిరాదేవి తోడి వినోదంబు సాలించి
యప్పుడు.
తాపింఛరుచితోడఁ ద్రస్తరించెడు మేనుఁ
బసిఁడిముంజియుఁ దగు పట్టుగొడుగు
ధవళాంశురుచి జన్నిదంబును దిన్నని
దండంబుఁ జేతఁ గమండలువును
బసుపుగోఁచియుఁ జిన్ని పట్టెవర్ధనమును
రాజితంబైన మృగాజినంబుఁ
దూలాడు సిగయును వ్రేలుమాఱట గోఁచి
వేలిమిబొట్టును వ్రేళ్ళ దర్భ
దనర సందీప్త హవ్య వాహన సమాన
కాంతిఁ జెలువొంది యద్భుత క్రమ మెలర్పఁ
జతురగతి నప్డు వటుక వేషంబు దాల్చి
వచ్చి యా నీచ దానవవరునిఁ జేరి.
కైతవంబున నతనికి నమస్కరించి మృదుమధుర భాషణంబుల
ననునయించుచు నయ్యసురవరున కిట్లను; నివ్విధంబున మార్గ
పరిశ్రాంతుండవై యింత దూరంబేల చనుదెంచితి? సకల సౌఖ్య
కారణంబైన యీ శరీరంబు నిరర్థకంబు సేసి వృథాయాసంబున
దుఃఖపఱుపం దగునే? యియ్యెడం గొంతతడవు విశ్రమింపు; మీ
ప్రయాసంబునకుఁ గతంబెయ్యది? కపటహృదయుండవు గాక నీ
యధ్యవసాయం బెఱింగింపందగునేని నెఱింగింపు” మని మృదు
మధురంబుగాఁ బలికిన న మ్మహాత్ముని సుధారసతుల్యంబుల
యిన వాక్యంబులు విని సంతసిల్లి, యప్పిశితాశనుండు దన
పూనినకార్యం బతని కెఱింగించిన.
హరి దరహాస మొప్పఁ బిశితాశనుఁ గన్గొని పల్కె “దానవే
శ్వర! మును దక్షుశాపమునఁ జాలఁ బిశాచిప తౌట సూనృత
స్ఫురణము మాని సంతతము బొంకుచునుండు పురారిమాట నీ
వరయక వెంట నేఁగఁ దగ దాతని చేఁతలు మాకు వింతలే?
నిజము పలికె నేని నెఱిఁ దన తలమీఁద
నీ కరంబు మోపనీక తలఁగి
వచ్చునోటు! నితనివలనఁ బ్రత్యయమునఁ
దగుల నేమి గలదు దనుజవర్య!
అశుచి యగుచు నతని నంటఁగఁ బని గాదు
కాలుఁ జేయిఁ గడిగి కడఁక వార్చి
యతనివెంట వేడ్క నరుగుదువే నీవు
నవల నంటఁ దగును నసురనాథ!
అతి దుశ్శంకలు మాని పొ” మ్మనిన దైత్యారాతి మాయా విమో
హితుఁడై విస్మృతి నొంది తామసముచే నేపారి వాఁ డాత్మ పా
ణితలంబుం దన నెత్తి మోపికొని తా నేలన్ వెసం గూలె వి
శ్రుతదంభోళిహతిన్ వడింబడు మహా క్షోణీధరంబో యనన్.
అట్లు దన తల నూఱువ్రయ్యలై నేలం గూలిన యసురం గని
యప్పుడు.
సుర లసురాంతకు మీఁదన్
వరమందార ప్రసూనవర్షము లోలిం
గురిసిరి తుములంబై దివి
మొరసెన్ సురదుందుభి ప్రముఖతూర్యంబుల్‌.
పాడిరి గంధర్వోత్తము
లాడిరి దివి నప్సరసలు నన్యోన్యములై
కూడిరి గ్రహములు భయముల
వీడిరి మునికోటు లంత విమలచరిత్రా!
మురహరుఁ డెల న వ్వొలయఁగఁ
బురుహరుఁ దగఁ జూచి పలికె భూతేశ్వర! యీ
నరభోజనుండు నీ కి
త్తఱి నెగ్గొనరింపఁ దలఁచి తానే పొలిసెన్.
అది యట్టిద కాదె! యి జ్జగంబున నధికుండయిన వానికి నపకా
రంబు గావించిన మానవునకు శుభంబు గలుగునే? యదియు
నుంగాక జగద్గురుండవగు నీ కవజ్ఞ దలంచు కష్టాత్ముండు వొలి
యుటం జెప్పనేల? యిట్టి దుష్టచిత్తుల కిట్టి వరంబు లిచ్చుట
కర్జంబు గాదని యప్పురాంతకు వీడ్కొలిపిన, నతండు మురాంత
కుననేక విధంబుల నభినందించి నిజ మందిరంబునకుం జనియె
నని చెప్పి యిట్లనియె.
మానవనాయక! యీ యా
ఖ్యానముఁ జదివినను వినిన ఘనపుణ్యులు ని
త్యానంద సౌఖ్యములఁ బెం
పూనుదు రటమీఁద ముక్తి నొందుదు రెలమిన్!
అని చెప్పి శుకయోగీంద్రుండు పరీక్షిన్నరేంద్రున కిట్లనియె.
జననాయక! యింకఁ బురా
తనవృత్తం బొకటి నీకుఁ దగ నెఱిఁగింతున్.
వినుము తపోమహిమలఁ జెం
దిన మునిజనములు సరస్వతీనది పొంతన్.
