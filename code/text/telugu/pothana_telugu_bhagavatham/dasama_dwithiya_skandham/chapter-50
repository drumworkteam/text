“నరవర! యొక్కనాఁడు విను నారదసంయమి మాధవుండు దా
నరకునిఁ ద్రుంచి వాని భవనంబున నున్న పదాఱువేల సుం
దరులను నొక్కమాటు ప్రమదంబున నందఱ కన్నిరూపులై
పరిణయ మయ్యె” నా విని శుభస్థితిఁ దద్విభవంబుఁ జూడఁగన్.
ఇట్లు దలంచి కృష్ణపాలితంబయిన ద్వారకానగరంబు డాయంజని
ముందట.
శుక శారికా శిఖి పిక కూజిత ప్రస
వాంచితోద్యానవనౌఘములను
గలహంస సారస కైరవ కమల క
హ్లార శోభిత కమలాకరములఁ
గలమాది సస్య సంకుల వరేక్షుక్షేత్ర
భూరి లసన్నదీ తీరములను
గిరిసాను పతిత నిర్ఝరకణ సందోహ
సంతత హేమంతసమయములను
గమలసంభవ కాంచనకార రచిత
చిరతరైశ్వర్య నగరలక్ష్మీకరాబ్జ
ఘటిత నవరత్నమయ హేమకటక మనఁగ
సొబగుమీఱిన కోటయుఁ జూచె మౌని.
మఱియును సముత్తుంగమణిసౌధగవాక్షరంధ్ర నిర్గత నీరంధ్ర
ఘనసార చందనాగరు ధూపధూమపటల విలోకన సంజనిత
పయోధరాభిశంకాంగీకృత తాండవకేళీవిలోల పురకామినీజనోప
లాలిత నీలకంఠ సముదయంబును, జంద్రకాంతమణిస్ఫటికస్తంభ
సంభృత మరకత పద్మరాగఘటిత నవరత్న కాంచనప్రాసాదశిఖ
రాగ్ర విన్యస్త బహు సూర్య విభ్రమకృదంచిత శాతకుంభకుంభ
నిచయంబును, సమస్తవస్తువిస్తార సమర్పిత వైశ్యాగారవీథీవేదికా
కలితంబును, మహితాతపనివారణ తరళవిచిత్రకేతనాబద్ధ
మయూరశింజినీ నినదపూరితాశాంతరిక్షంబును, సరోజనాభ
పూతనాచేతనాపహారాది నూతనవిజయసందేశలిఖిత స్వర్ణ
వర్ణావళీవిభాసిత గోపురమణివిటంకప్రదేశంబును, యాదవేంద్ర
దర్శనోత్సవాహూయమాన సమాగతనానాదేశాధీశభూరివారణ
దానజల ప్రభూతపంకనిరసనైక గతాగత జనసమ్మర్ద కరకంకణ
కర్షణ వికీర్యమాణ రజఃపుంజంబును; వినూత్న రత్నమయ
మంగళరంగవల్లీ విరాజిత ప్రతిగృహప్రాంగణంబును, గుంకుమ
సలిలసిక్త విపణిమార్గంబును, వందిమాగధసంగీతమంగళారావ
విలసితంబును, భేరీ మృదంగ కాహళ శంఖ తూర్యరవాధరీకృత
సాగరఘోషంబునునై, యమరావతీపురంబునుం బోలె వసుదేవ
నందననివాసంబై, యనల పుటభేదనంబునుం బోలెఁ గృష్ణమార్గ
సంచారభూతంబై, సంయమనీనామ నగరంబునుం బోలె హరి
తనూభవాభిరామంబై, నైరృతినిలయంబునుం బోలెఁ బుణ్యజనా
కీర్ణంబై, వరుణనివాసంబునుఁ బోలె గోత్రరక్షణభువనప్రశస్తంబై,
ప్రభంజనపట్టణంబునుం బోలె మహాబలసమృద్ధంబై, యలకా
పురంబునుం బోలె ముకుంద వర శంఖ మకరాంక కలితంబయి,
రజతాచలంబునుం బోలె నుగ్రసేనాధిపార్యాలంకృతంబయి, నిగ
మంబునుం బోలె వివిధవర్ణక్రమవిధ్యుక్త సంచారంబయి, గ్రహ
మండలంబునుం బోలె గురుబుధకవిరాజమిత్ర విరాజితంబయి,
సంతతకల్యాణవేదియుం బోలె వైవాహికోపేతంబయి, బలిదానవ
కరతలంబునుం బోలె సంతతదానవారియుక్తంబయి, యొప్పు
న ప్పురంబు ప్రవేశించి, యందు విశ్వకర్మనిర్మితంబైన యంతః
పురంబున నుండు షోడశసహస్ర హర్మ్యంబులందు.
పటికంపుఁ గంబముల్‌ పవడంపుఁ బట్టెలు
మరకత రచితముల్‌ మదురు లమర
వైడూర్యమణిగణవలభులఁ బద్మరా
గంబుల మొగడుల కాంతు లొలయ
సజ్ఞాతివజ్ర లసజ్జాల రుచులతో
భాసిల్లు నీలసోపానములును
గరుడపచ్చల విటంకములును ఘనరుచి
వెలసిన శశికాంత వేదికలును
వఱలు మౌక్తికఘటిత కవాటములును
బ్రవిమల స్వర్ణమయ సాలభంజికలును
మించు కలరవ మెసఁగఁ గ్రీడించు మిథున
లీలనొప్పు కపోతపాలికలుఁ గలిగి.
చేటికానీకపద తులాకోటిమధుర
నినదభరితమై రుచిరమాణిక్య దీప
మాలికయుఁ గల్గి చూపట్టఁ గ్రాలు నొక్క
జలజలోచన నిజసౌధతలము నందు.
కనక కంకణ ఝణఝణత్కార కలిత
చంద్రబింబాననా హస్తజలజ ఘటిత
చామరోద్ధూత మారుత చలిత చికుర
పల్లవునిఁ గృష్ణు వల్లవీ వల్లవునిని.
మఱియు హాటకనిష్కంబులఱ్ఱులందు వెలుగొందఁ గంచుకంబులు
శిరోవేష్టనంబులుఁ గనకకుండలంబులు ధరించి, సంచరించు కంచు
కులును, సమాన వయోరూపగుణవిలాసవిభ్రమ కలితలయిన
విలాసినీ సహస్రంబులును గొలువం గొలువున్న య ప్పద్మలోచ
నుం గాంచన సింహాసనాసీనుం గాంచె; న ప్పుండరీకాక్షుండును
నారదుం జూచి ప్రత్యుత్థానంబు సేసి యప్పుడు.
మునివరు పాదాంబుజములు
దన చారుకిరీటమణి వితానము సోఁకన్
వినమితుఁడై నిజసింహా
సనమునఁ గూర్చుండఁ బెట్టి సద్వినయమునన్.
తన పాదకమలతీర్థం
బున లోకములం బవిత్రముగఁ జేయు పురా
తనమౌని లోకగురుఁ డ
మ్ముని పదతీర్థంబు మస్తమున ధరియించెన్.
ఇట్లు బ్రహ్మణ్యదేవుండును నరసఖుండునైన నారాయణుం డశేష
తీర్థోపమానంబయిన మునీంద్రపాద తీర్థంబు ధరించినవాఁడయి,
సుధాసారంబులైన మితభాషణంబుల నారదున కిట్లనియె.
“ఏ పని పంచినఁ జేయుదుఁ
దాపసవర!” యనుడు నతఁడు “దామోదర! చి
ద్రూపక! భవదవతార
వ్యాపారము దుష్టనిగ్రహార్థము గాదే!
అఖిలలోకైకపతివి దయార్ధ్రమతివి
విశ్వసంరక్షకుండవు శాశ్వతుఁడవు
వెలయ నే పనియైనఁ గావింతు ననుట
యార్త బంధుండ విది నీకు నద్భుతంబె!
అబ్జసంభవ హర దేవతార్చనీయ
భూరిసంసారసాగరోత్తారణంబు
నవ్యయానందమోక్షదాయకము నైన
నీ పదధ్యాన మాత్మలో నిలువనీవె”
