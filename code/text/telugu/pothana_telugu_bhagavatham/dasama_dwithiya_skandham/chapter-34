అని చెప్పి “యే నతిత్వరితగతిం జని య క్కుమారరత్నంబుఁ
దొడ్కొనివచ్చు నంతకు సంతాపింపకుండు” మని యా క్షణంబ
వియద్గమనంబునం జని ముందట.
సరసిజముఖి గనుఁగొనె శుభ
భరిత విలోకన విధూత భవ వేదనముం
బరసాధనమును సుకృత
స్ఫురణాపాదనముఁ గృష్ణు పుటభేదనమున్.
కని డాయం జని తదీయ సుషమావిశేషంబులకుం బరితోషంబు
నొందుచుం గామినీచరణ రణితమణినూపుర ఝణంఝణధ్వనిత
మణిగోపురంబును, నతి విభవ విజితగోపురంబునునగు ద్వారకా
పురంబు నిశాసమయంబునం బ్రచ్ఛన్నవేషంబునం జొచ్చి కనక
కుంభ కలిత సౌధాగ్రంబున మణిదీపనిచయంబు ప్రకాశింపఁ జంద్ర
కాంత శిలాభవనంబున సుధాధామ రుచిరరుచి నిచయంబున
పహసించు హంసతూలికాతల్పంబున నిజాంగనా రతిశ్రమంబున
నిద్రాసక్తుండై యున్న యనిరుద్ధుం జేరి తన యోగవిద్యా మహ
త్త్త్వంబున నతని నెత్తుకొని మనోవేగంబున శోణపురంబునకుం
జని బాణాసురనందనయగు నుషాసుందరి తల్పంబునం దునిచి
యిట్లనియె.
“వనజాక్షి! చూడు నీ విభు
ననిమిషనగధీరు శూరు నభినవమారున్
వనధి గభీరు నుదారుని
ననిరుద్ధకుమారు విదళితాహితవీరున్.”
అనిన నుషాసతి దన మన
మున ననురాగిల్లి మేనఁ బులకాంకురముల్‌
మొనయఁగ నానందాశ్రులు
గనుఁగవ జడి గురియ ముఖవికాస మెలర్పన్.
ఇట్లు మనంబున నుత్సహించి చిత్రరేఖం గనుంగొని యయ్యింతి
యిట్లనియె.
“అతివ! నీ సాంగత్య మను భానురుచి నాకుఁ
గలుగుటఁ గామాంధకార మడఁగెఁ
దరలాక్షి! నీ సఖిత్వం బను నావచేఁ
గడిఁది వియోగాబ్ధిఁ గడవఁ గంటి
నబల! నీ యనుబంధ మను సుధావృష్టిచే
నంగజ సంతాప మార్పఁ గంటి
వనిత! నీ చెలితనం బను రసాంజనముచే
నా మనోహర నిధానంబుఁ గంటిఁ
గలలఁ దోఁచిన రూపు గ్రక్కన లిఖించు
వారు ‘నౌ’ నన్నఁ దోడ్తెచ్చు వారు గలరె?
నీటిలో జాడఁ బుట్టించు నేర్పు నీక
కాక గల్గునె మూఁడు లోకములయందు?”
అని వినుతించి చిత్రరేఖను నిజమందిరమునకుఁబోవం బనిచినం
జనియె; ననంతరంబ వింతజనులకెవ్వరికింబ్రవేశింపరాని యంతః
పుర సౌధాంతరంబున ననిరుద్ధుండు మేల్కని య య్యింతిం
గనుంగొని, యప్పుడు.
సురుచిర మృదుతల్పంబునఁ
బరిరంభణ సరసవచన భావకళా చా
తురి మెఱయ రాకుమారుఁడు
తరుణీమణిఁ బొందె మదనతంత్రజ్ఞుండై.
ఇ వ్విధంబున నతిమనోహర విభవాభిరామంబులగు దివ్యాంబరా
భరణ మల్యానులేపనంబులను, గర్పూర తాంబూలంబులను,
వివిధాన్నపానంబులను, సురుచిర మణిదీప నీరాజనంబులను,
సుగంధబంధురాగరుధూపంబులను, నాటపాటల వీణావినోదం
బులను, బరితుష్టిం బొంది కన్యాకుమారకు లానంద సాగరాంతర్ని
మగ్నమానసులై యుదయాస్తమయ నిరూపణంబుసేయనేరక,
ప్రాణంబు లొక్కటియైన తలంపులం గదిసి యిష్టోపభోగంబుల
సుఖియించుచుండి; రంత.
ఆలోనన నతిచిర మగు
కాలము సుఖలీల జరుగఁగా వరుస నుషా
బాలాలలామ కొయ్యనఁ
జూ లేర్పడి గర్భ మొదవె సురుచిరభంగిన్.
ఆ చిన్నె లంగజాలలు
సూచి భయాకులత నొంది స్రుక్కుచుఁ దమలో
“నో చెల్ల! యెట్టులో? యీ
రా చూలికిఁ జూలు నిలిచెరా! యి బ్భంగిన్”
అని గుజగుజ వోవుచు “ని
ప్పని దప్పక దనుజలోక పాలునితోడన్
వినిపింపవలయు” నని వే
చని బాణునిఁ జేరి మ్రొక్కి సద్వినయమునన్.
మంతనమున “దేవర! క
న్యాంతఃపుర మేము గాచి యరయుచు నుండన్
వింతజనములకుఁ జొరఁగ దు
రంతము విను పోతుటీఁగకైన సురారీ!
ఇట్టిచోఁ గావలున్న మే మెవ్వరమును
నేమి కనుమాయయో కాని యెఱుఁగ మధిప!
నీ కుమారిక గర్భంబు నివ్వటిల్ల
యున్న” దన్నను విని రోషయుక్తుఁ డగుచు.
అట్టియెడ దానవేంద్రుండు రోషభీష ణాకారుండై, కటము లదర,
బొమలుముడివడం, గనుంగవలననలకణంబులుప్పతిల్ల, సటలు
వెఱికినం జటులగతి నెగయు సింగంబువిధంబున లంఘించుచు,
భీకర కరవాలంబు గేలందాల్చి సముద్దండగతిం గన్యాసౌధాంతరం
బునకుం జని.
