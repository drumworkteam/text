“అలికులవేణి! నవ్వులకు నాడినమాటల కింత నీ మదిం
గలఁగఁగ నేల? వేఁటలను గయ్యములన్ రతులందు నొవ్వఁగాఁ
బలికినమాట లెగ్గు లని పట్టుదురే? భవదీయ చిత్తముం
దెలియఁగఁ గోరి యేఁ బలికితిన్ మదిలో నిటు గుంద నేఁటికిన్?
అదియునుం గాక.
కింకలు ముద్దుఁబల్కులును గెంపుఁగనుంగవ తియ్యమోవియున్
జంకెలు తేఱిచూపు లెకసక్కెములున్ నెలవంక బొమ్మలుం
గొంకక వీడనాడుటలుఁ గూరిమియుం గల కాంతఁ గూడుటల్‌
అంకిలి లేక జన్మఫల మబ్బుట గాదె కురంగలోచనా!”
అని మఱియు నిట్లనియె.
“నీవు పతిప్రతామణివి నిర్మల ధర్మవివేక శీల స
ద్భావవు నీ మనోగతులఁ బాయక యెప్పుడు నస్మదీయ సం
సేవయ కాని యన్యము భజింపవు; పుట్టిన నాఁటనుండి నీ
భావ మెఱింగి యుండియును బల్కిన తప్పు సహింపు మానినీ!”
అని వెండియు నిట్లనియె “నీవాక్యంబులు శ్రవణసుఖంబుగావించె;
నీవు వివిధంబులైన కామంబులు గోరితివేని, నవి యన్నియు
నాయంద యుండుటం జేసి యేకాంతసేవాచతుర వైన నీకు నవి
యన్నియు నిత్యంబు లై యుండు; నీ పాతివ్రత్యంబును, నా
యందలి స్నేహంబు నతివిశదంబులయ్యె; నావాక్యములచేత భవ
దీయచిత్తంబు చంచలంబు గాక నా యందలి బుద్ధి దృఢంబగుం
గావున సకలసంపద్విలసితంబైన ద్వారకానగర దివ్యమందిరంబు
లందు నీదుభాగ్యంబునం జేసి సంసారికైవడి నీ యందు బద్ధాను
రాగుండనై వర్తింతుఁ; దక్కిన ప్రాణేంద్రియ పరవశత్వంబున వికృత
శరీరధారిణియైన సతి నన్నుం జెందుట దుష్కరం; బదియునుం
గాక మోక్షప్రదుండనైన నన్నుఁ గామాతురలైన యల్పమతులు
వ్రతతపోమహిమలచేత దాంపత్య యోగంబుకై సేవింతు; రదియం
తయు నా మాయా విజృంభితంబు; దానంజేసి వారు మందభాగ్య
లై నిరయంబు నొందుదు; రట్లుగావున నీసమానయైన కాంత యే
కాంతలందైనఁ గలదె? నీ వివాహకాలంబు ననేక రాజన్యవర్యులఁ
గైకొనక భవదీయ మధురాలాప శ్రవణాత్మకుండనైన నా సన్నిధికి
‘నా శరీరం బితర యోగ్యంబు గాదు; నీకు శేషంబనయి యున్న
దాన’ నని యేకాంతంబునం బ్రాహ్మణుం బుత్తెంచిన నేనును జను
దెంచి, నీ పరిణయసమయంబున భవత్సహోదరుంబట్టి విరూపుం
గావించిన నది గనుంగొనియును నా యందలి విప్రయోగ భయం
బున నూరకుండితి; వదిగావున బహుప్రకారంబులై వర్తించు నీ
సద్గుణంబులకుసంతసింతు!”నని యివ్విధంబున దేవకీసుతుండు
నరలోక విడంబనంబుగ గృహస్థునిభంగి నిజగృహకృత్యంబు లాచ
రించు చుండెనని శుకుండు మఱియు నిట్లనియె.
అని యిట్లు కృష్ణుఁ డాడిన
వినయ వివేకానులాప వితతామృత సే
చన ముదిత హృదయయై య
వ్వనితామణి వికచ వదన వనరుహ యగుచున్.
నగ వామతించు చూపులు
నగధరు మోమునను నిలిపి నయమునఁ గరముల్‌
మొగిచి వినుతించెఁ గృష్ణున్
ఖగవాహున్ రుచిరదేహుఁ గలితోత్సాహున్.
అతుల విరాజమానముఖుఁడై వివిధాంబర చారుభూషణ
ప్రతతులతోఁడ గోరిన వరంబులు దద్దయుఁ నిచ్చెగృష్ణుఁ డు
న్నతశుభమూర్తి దేవగణనందితకీర్తి దయానువర్తియై
యతిమృదువాణికిం గిసలయారుణపాణికి నీలవేణికిన్.
ఇట్లుసమ్మానించి కృష్ణుండు రుక్మిణియుందానును దదనంతరంబ
ఎలమి ఘటింపఁగాఁ గలసి యీడెల నీడల మల్లికా లతా
వలిఁ గరవీరజాతి విరవాదుల వీథులఁ గమ్మ దెమ్మెరల్‌
వొలయు నవీనవాసములఁ బొన్నలఁ దిన్నెలఁ బచ్చరచ్చలం
గొలఁకుల లేఁగెలంకులను గోరిక లీరిక లొత్తఁ గ్రొత్తలై.
ఆరామభూములందు వి
హారామల సౌఖ్యలీల నతిమోదముతో
నా రామానుజుఁ డుండెను
నా రామామణియుఁ దాను నభిరామముగన్.
