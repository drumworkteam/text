“జగతీశ! విన వయ్య శతధన్వుఁ బొడగని
యక్రూర కృతవర్మ లాప్తవృత్తి
‘మన కిత్తు’ ననుచు సమ్మతిఁ జేసి తన కూఁతుఁ
బద్మాక్షునకు నిచ్చి పాడి దప్పె
ఖలుఁడు సత్రాజిత్తుఁ, డలయ కే క్రియ నైన
మణిపుచ్చుకొనుము నీమతము మెఱసి”
యని తన్నుఁ బ్రేరేఁప నా శతధన్వుఁడు
పశువుఁ గటికివాఁడు పట్టి చంపు
కరణి నిదురవోవఁ గడఁగి సత్రాజిత్తుఁ
బట్టి చంపి, వాని భామ లెల్ల
మొఱలువెట్ట లోభమునఁ జేసి మణి గొంచుఁ
జనియె నొక్క నాఁడు జనవరేణ్య!
ఇట్లు హతుం డైన తండ్రిం గని శోకించి సత్యభామ యతనిం దైల
ద్రోణియందుఁ బెట్టించి హస్తిపురంబునకుం జని సర్వజ్ఞుండైన హరి
కి సత్రాజిత్తు మరణంబు విన్నవించిన హరియును బలభద్రుండు
నీశ్వరులయ్యును మనుష్య భావంబుల విలపించి; రంత బలభద్ర
సత్యభామా సమేతుండై హరి ద్వారకా నగరంబునకు మరలివచ్చి
శతధన్వుం జంపెద నని తలంచిన; నెఱింగి శతధన్వుండు ప్రాణ
భయంబునఁ గృతవర్ము నింటికిం జని తనకు సహాయుండవు
గమ్మని పలికినం గృతవర్మ యిట్లనియె.
“అక్కట! రామకృష్ణులు మహాత్ములు వారల కెగ్గు సేయఁగా
నిక్కడ నెవ్వఁ డోపు? విను మేర్పడఁ గంసుఁడు బంధుయుక్తుఁడై
చిక్కఁడె? మున్ను మాగధుఁడు సేనలతోఁ బదియేడు తోయముల్‌
దిక్కులఁ బాఱఁడే! మనకు దృష్టము, వారల లావు వింతయే?”
అని యుత్తరంబు సెప్పిన విని శతధన్వుం డక్రూరుని యింటికిం
జని హరితోడ పగకుందోడు రమ్మని చీరిన నక్రూరుండు హరి బల
పరాక్రమ ధైర్య స్థైర్యంబు లుగ్గడించి మఱియు నిట్లనియె.
“ఎవ్వఁడు విశ్వంబు నెల్ల సలీలుఁడై
పుట్టించు రక్షించుఁ బొలియఁ జేయు,
నెవ్వనిచేష్టల నెఱుఁగరు బ్రహ్మాదు
లెవ్వని మాయ మోహించు భువన,
మేడేండ్లపాపఁడై యే విభుఁ డొకచేత
గో రక్షణమునకై కొండ నెత్తె,
నెవ్వఁడు కూటస్థుఁ డీశ్వరుఁ డద్భుత
కర్ముఁ డనంతుండు కర్మసాక్షి,
యట్టి ఘనునకు శౌరికి ననవరతము
మ్రొక్కెదము గాక; విద్వేషమునకు నేము
వెఱతు మొల్లము నీ వొండు వెంటఁ బొమ్ము
చాలు పదివేలువచ్చె నీ సఖ్యమునను.”
