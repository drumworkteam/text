ధరణీశ! యొకనాఁడు హరి తనూజులు రతీ
శ్వర సాంబ సారణ చారుభాను
లాదిగా యదుకుమారావలి యుద్యాన,
వనమునకతి వైభవమున నేగి
వలనొప్ప నిచ్ఛానువర్తులై సుఖలీలఁ
జరియించి ఘనపిపాసలను జెంది
నెఱిదప్పి సలిల మన్వేషించుచును వేగ
వచ్చుచో నొకచోట వారిరహిత
కూపమును నందులో నొక కొండవోలె
విపుల మగు మేని యూసరవెల్లిఁ గాంచి
చిత్తముల విస్మయం బంది తత్తఱమున
దాని వెడలించు వేడుక దగులుటయును.
పరువిడి పోయి తెచ్చి ఘనపాశచయంబుల నంటఁగట్టి య
గ్గురుభుజు లందఱుంగదిసి కోయని యార్చుచు దాని నెమ్మెయిం
దరలఁగఁ దీయలేక దగ దట్టముగా మది దుట్టగిల్ల నొం
డొరు గడవంగ వే చని పయోరుహనాభున కంతఁ జెప్పినన్.
విని సరసీరుహాక్షుఁ డతివిస్మితుఁడై జలశూన్యకూప మ
ల్లన కదియంగ నేఁగి కృకలాసము నొక్కతృణంబుఁ బోలె గొ
బ్బున వెడలించె వామకరపద్మమున న్నది యంతలోనఁ గాం
చనరుచి మేనఁ గల్గు పురుషత్వముతోఁ బొడసూపి నిల్చినన్.
చూచి కృష్ణుం డతని వృత్తాంతం బంతయు నెఱింగియు నక్కడి
జనంబులుం గుమారవర్గంబును దెలియుకొఱకు నతనిచేత తద్వృ
త్తాంతం బంతయు నెఱింగించువాఁడై యిట్లనియె.
“కన దురు రత్నభూషణ నికాయుఁడవై మహనీయమూర్తివై
యనుపమకీర్తిశోభితుఁడవై విలసిల్లుచు ధాత్రిమీఁదఁ బెం
పొనరిన నీకు నేమిగతి నూసరవెల్లితనంబు చొప్పడెన్
విన నిది చోద్య మయ్యె సువివేకచరిత్ర! యెఱుంగఁ జెప్పుమా!”
అని యడిగిన మురరిపు పద
వనజంబులఁ దన కిరీటవరమణు లొరయన్
వినయమున మ్రొక్కి యిట్లను
ఘనమోదముతోడ నిటల ఘటితాంజలియై.
“విశ్వసంవేద్య! మహిత! యీ విశ్వమందుఁ
బ్రకటముగ నీ వెఱుంగని దొకటి గలదె
యైన నాచేత విన నిష్టమయ్యె నేని
నవధరింపుము వినిపింతు నంబుజాక్ష!
ఏ నిక్ష్వాకుతనూజుఁడన్ నృగుఁడు నా నేపారు భూపాలుఁడన్;
దీనవ్రాతము నర్థిఁ బ్రోచుచు ధరిత్రీనాయకుల్‌ గొల్చి స
మ్మానింపం జతురంత భూభరణసామర్థ్యుండనై సంతత
శ్రీ నిండారినవాఁడ నుల్లసిత కీర్తిస్ఫూర్తి శోభిల్లఁగన్.
పలుకులఁ దన్నుఁ దాఁ బొగడఁ బాతక మందు రటుండెఁ దారకా
వలి సికతావ్రజంబు హిమవారికణంబులు లెక్క పెట్టఁగా
నలవడుఁ గాని యేను వసుధామరకోటికి దాన మిచ్చు గో
వుల గణుతింప ధాతయునునోపఁడు మాధవ! యేమిసెప్పుదున్?
అదియునుం గాక.
పొలుచు సువర్ణశృంగఖురముల్‌ దనరం దొలిచూలులై సువ
త్సలు గల పాఁడియావుల నుదాత్త తపోవ్రత వేదపాఠముల్‌
గలిగి కుటుంబులై విహితకర్మములం జరియించు పేద వి
ప్రులకు సదక్షిణంబుగ విభూతి దలిర్పఁగ నిత్తు, నచ్యుతా!
మఱియును న్యాయసముపార్జిత విత్తమ్ములగు గో భూ హిరణ్య
రత్న నివాస రథ హస్తి వాజి కన్యా సరస్వతీ వస్త్ర తిల కాంచన
రజత శయ్యాది బహువిధ దానంబు లనూనంబులుగా ననేకం
బులు సేసితిఁ, బంచమహాయజ్ఞంబు లొనరించితి, వాపీ కూప
తటాక వన నిర్మాణంబులు సేయించితి, నివ్విధంబునం జేయుచో
నొక్కనాఁడు.
అనఘా! మునుపడఁ గశ్యపుఁ
డను విప్రున కే నకల్మషాత్ముఁడనై యి
చ్చిన గోవు దప్పి నా మం
దను గలసినఁ దెలియలేక తగ నా గోవున్.
ఒండొక భూమీసురకుల
మండనునకు దాన మీయ మసలక యా వి
ప్రుం డా గోవుంగొని చను
చుండన్ మును ధారగొన్న యుర్వీసురుఁడున్.
మది రోష మొదవ దోవతి
వదలిన బిగియించుకొనుచు వడిఁ గది “సిది నా
మొదవు; నడివీథి దొంగిలి
వదలక కొనిపోయె; దిట్టివారుం గలరే?”
అనవుడు నాతఁ డిట్లనియె నాతనితో “నిపు డేను దీని నీ
జనపతిచేత ధారగొని సాధుగతిం జన నీది యంట యె
ట్ల?” నిన నతండు “నేనును ధరాధిపుచే మును ధారగొన్న యా”
వని వినిపింప నిద్దఱకు నయ్యె నపార వివాద మచ్చటన్.
ఇట్లు విప్రు లిద్దఱుం దమలో నంతకంతకు మచ్చరంబు పెచ్చు
పెరిఁగి కలహించి నాయున్నయెడకుం జనుదెంచిరి; మున్ను నా
చేత గోదానంబు గొన్న బ్రాహ్మణుం డిట్లనియె.
“మనుజేంద్ర! ప్రజ లధర్మ ప్రవర్తనముల
నడవకుండఁగ నాజ్ఞ నడపు నీవు
మనమున నే ధర్మమని యాచరించితి?
మును నాకు నిచ్చిన మొదవు దప్పి
వచ్చి నీ మందలోఁ జొచ్చిన నిప్పు డీ
భూసురునకు ధారవోసి యిచ్చి
తగవు మాలితివి, దాతవు నపహర్తవు
నైన ని న్నేమందు? నవనినాథ!”
యనిన మాటలు సెవులు సోఁకినఁ గలంగి
“భూసురోత్తమ! యజ్ఞానపూర్వకముగ
నిట్టి పాపంబు దొరసె నే నెఱిఁగి సేయఁ
గొనుము నీ కిత్తు నొక లక్ష గోధనంబు.”
అని మఱియును న వ్విప్రుని
సునయోక్తుల ననునయింపుచును నిట్లంటిన్
“ననుఁ గావు, నరకకూపం
బునఁ బడఁగా జాలఁ విప్రపుంగవ!” యనుచున్.
ఎంత వేఁడిన మచ్చరంబంత పెరిఁగి
“మొదల నాకిచ్చి నట్టి యీమొదవె కాని
యెనయ నీ రాజ్యమంతయు నిచ్చితేని
నొల్ల” నని విప్రుఁ డచ్చట నుండ కరిగె.
అ ట్లతం డరిగిన నా రెండవ బ్రాహ్మణునిం బ్రార్థించిన నతండును
జలంబు డింపక పదివే లేఱికోరిన పాఁడిమొదవుల నిచ్చిననైనను
“దీనిన కాని యొల్ల” నని నిలువక చనియె; నంతఁ గాలపరిపక్వం
బైన నన్ను దండధరకింకరులు గొనిపోయి వైవస్వతు ముందటం
బెట్టిన నతండు నన్నునుద్దేశించి యిట్లనియె.
“మనుజేంద్రోత్తమ! వంశపావన! జగన్మాన్యక్రియాచార! నీ
ఘన దాన క్రతు ధర్మముల్‌ త్రిభువన ఖ్యాతంబులై చెల్లెడిన్,
మును దుష్కర్మఫలంబు నొంది పిదపం బుణ్యానుబంధంబులై
చను సౌఖ్యంబులఁ బొందు; పద్మజునియాజ్ఞం ద్రోవఁగావచ్చునే?”
