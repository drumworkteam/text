“తివిరి యజ్ఞానతిమిర ప్రదీపమగుచు
నవ్యయంబైన బ్రహ్మంబు ననుభవించు
భరితసత్త్వుండు సత్కర్మనిరతుఁ డతుల
భూసురశ్రేష్ఠుఁ డలఘుండు బుధనుతుండు.
అ మ్మహాత్మునివలన సకల వర్ణాశ్రమంబులవారికి నేను విజ్ఞాన
ప్రదుండ నగు గురుండనై యుండియు గురుభజనంబు పరమ
ధర్మం బని యాచరించితి; నది గావున.
భూసురులకెల్ల ముఖ్యుఁడ
నై సకల కులాశ్రమంబు లందును నెపుడున్
ధీసుజ్ఞానప్రదుఁ డన
దేశికుఁ డన నొప్పుచుందు ధృతి నెల్లెడలన్.
అట్టి వర్ణాశ్రమంబులయందు నర్థ
కుశలు లగువారు నిఖిలైక గురుఁడ నైన
నాదు వాక్యంబుచే భవార్ణవము పెలుచ
దాఁటుదురు మత్పదాంబుజ ధ్యానపరులు.
అదియునుం గాక, సకల భూతాత్మకుండ నైన యేను దపోవ్రత
యజ్ఞ దాన శమ దమాదులచేత సంతసింపను; గురుజనంబులఁ
బరమభక్తిసేవించువారలంబరిణమింతు” ననిచెప్పి మఱియు “మ
నము గురుమందిరమున నున్న యెడ నొక్కనాఁడు గురు పత్నీ
నియుక్తులమై యింధనార్థం బడవికిం జనిన న య్యవసరంబున.
ఘుమఘుమారావ సంకుల ఘోర జీమూత
పటల సంఛన్నాభ్రభాగ మగుచుఁ
జటుల ఝంఝానిలోత్కట సముద్ధూత నా
నావిధ జంతుసంతాన మగుచుఁ
జండ దిగ్వేదండ తుండ నిభాఖండ
వారిధారాపూర్ణ వసుధ యగుచు
విద్యోతమానోగ్రఖద్యోత కిరణజి
ద్విద్యుద్ద్యుతిచ్ఛటావిభవ మగుచు
నడరి జడిగురియఁగ నినుఁ డస్తమింప
భూరినీరంధ్రనిబిడాంధకార మేచి
సూచికాభేద్యమై వస్తుగోచరంబు
గాని యట్లుండ మనము న వ్వానఁ దడిసి.
బయలు గొందియుఁ బెను మిఱ్ఱుపల్లములును
రహిత సహితస్థలంబు లేర్పఱుపరాక
యున్న యత్తఱి మనము నొండొరుల చేతు
లూతఁగాఁ గొని నడచుచు నుండునంత.
బిసబిస నెప్పుడు నుడుగక
విసరెడి వలిచేత వడఁకు విడువక మనముం
బస చెడి మార్గముఁ గానక
మసలితి మంతటను నంశుమంతుఁడు పొడిచెన్.
తెలతెలవాఱెడి వేళం
గలకల మని పలికెఁ బక్షిగణ మెల్లెడలన్
మిలమిలని ప్రొద్దుపొడువున
ధళధళ మను మెఱుఁగు దిగ్వితానము నిండెన్.
అప్పుడు సాందీపని మన
చొ ప్పరయుచు వచ్చి వానసోఁకునను వలిం
దెప్పిఱిలుటఁ గని ఖేదం
బుప్పతిలం బలికె నకట! యో! వటులారా!
“కటకట! యిట్లు మా కొఱకుఁగాఁజనుదెంచి మహాటవిన్ సము
త్కటపరిపీడ నొందితిరి; గావున శిష్యులు! మీ ఋణంబు నీఁ
గుట కిది కారణంబు సమకూరెడిఁ బో; యిట మీఁద మీకు వి
స్ఫుట ధనబంధుదారబహుపుత్త్ర విభూతి జయాయురున్నతుల్‌.
కని గారవించి యాయన
మనలం దోడ్కొనుచు నాత్మమందిరమునకుం
జనుదెంచుట లెల్లను నీ
మనమునఁ దలఁతే” యటంచు మఱియుం బలికెన్.
“అనఘ! మన మధ్యయనంబు సేయుచు నన్యోన్య స్నేహ వాత్స
ల్యంబులం జేయు కృత్యంబులు మఱవవు గదా!” యని యవి
యెల్లం దలంచి యాడు మాధవు మధురాలాపంబులు విని
యతనిం గనుంగొని కుచేలుం డిట్లనియె.
“వనజోదర! గురుమందిర
మున మనము వసించునాఁడు ముదమునఁ గావిం
పని పను లెవ్వియుఁ గలవే?
విను మవి యట్లుండనిమ్ము విమలచరిత్రా!
గురుమతిఁ దలఁపఁగఁ ద్రిజగ
ద్గురుఁ డవనం దగిన నీకు గురుఁ డనఁగా నొం
డొరుఁ డెవ్వ? డింతయును నీ
కరయంగ విడంబనంబ యగుఁ గాదె హరీ!”
అని సాభిప్రాయంబుగాఁ బలికిన పలుకులు విని సమస్త భావా
భిజ్ఞుండైన పుండరీకాక్షుండు మందస్మితవదనారవిందుం డగుచు
నతనిం జూచి “నీవిచ్చటికి వచ్చునప్పుడు నాయందుల భక్తింజేసి
నాకు నుపాయనంబుగనేమి పదార్థంబు దెచ్చితి? వ ప్పదార్థంబు
లేశమాత్రంబైనఁ బదివేలుగానంగీకరింతు; నట్లుగాక నీచవర్తనుండై
మద్భక్తిం దగులని దుష్టాత్ముండు హేమాచలతుల్యంబైన పదార్థం
బు నొసంగిన నది నా మనంబునకు సమ్మతంబు గాదు; కావున.
దళమైనఁ బుష్పమైనను
ఫలమైనను సలిలమైనఁ బాయని భక్తిం
గొలిచిన జను లర్పించిన
నెలమిన్ రుచిరాన్నముగనె యేను భుజింతున్.”
అని పద్మోదరుఁ డాడిన
వినియోక్తుల కాత్మ నలరి విప్రుఁడు దాఁ దె
చ్చిన యడుకులు దగ నర్పిం
పను నేరక మోము వాంచి పలుకక యున్నన్.
