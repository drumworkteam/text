శారదచంద్రికా సారంగరుచితోడ
జడముడికెంపు చేఁ జఱచి నవ్వ
శరదంబుదావృత సౌదామనీలతా
శోభఁ గాంచనకటిసూత్ర మలర
లలితపూర్ణేందుమండల కలంకముగతి
మృదుమృగాజినరుచి మించుఁ జూపఁ
గల్పశాఖాగ్రసంగతపుష్పగుచ్ఛంబు
లీలఁ గేలను నక్షమాల యమర
భూరిపుణ్యనదీతోయపూరణమునఁ
దగు కమండలు వొక్క హస్తమునఁ దనర
వెల్ల జన్నిద మఱుత శోభిల్ల వచ్చె
నారదుండు వివేకవిశారదుండు.
చనుదెంచె నట్లు ముని నిజ
తనుకాంతుల నఖిలదిగ్వితానము వెలుఁగన్
వనజాప్తుఁ బోలి య య్యదు
జనములుఁ గృష్ణుండు లేచి సంప్రీతిమెయిన్.
వినయమున మ్రొక్కి కనకా
సనమునఁ గూర్చుండఁ బెట్టి సముచిత వివిధా
ర్చనములఁ దనిపి మురాంతకుఁ
డనియెన్ వినయంబు దోఁప న మ్మునితోడన్.
“ఇప్పు డెందుండి వచ్చితి విందులకును?
నఖిలలోకైకసంచారి వగుటఁ జేసి
నీ యెఱుంగని యర్థంబు నిఖిలమందు
నరయ లేదండ్రు; మి మ్మొకఁ టడుగవలయు.
పాండునందను లిప్పు డే పగిది నెచట
నున్నవారలొ యెఱిఁగింపు” మన్న మౌని
కరసరోజాతములు మోడ్చి కడఁకతోడఁ
బలికెఁ గమలాక్షుఁ జూచి సద్భక్తి మెఱసి.
“దేవా! విశ్వనిర్మాణకర్తవై మాయివై సకల కార్యోత్పాదనాదిశక్తి
యుక్తుండవై పావకుండు దారువులందు నంతర్హితప్రకాశుండై
యున్న చందంబున వర్తించుచున్న నీదు దురత్యయంబయిన
మాయాశతంబులఁ బెక్కు మాఱులు పొడగంటి నిదియు నాకు
నద్భుతంబుగా; దదియునుంగాక నీ సంకల్పంబున జగంబుద్భ
వంబై భవత్పరతంత్రంబు నగు; నట్టి నీ కిష్టంబైన వస్తువు సాధు
తరంబుగాఁ దెలియ నెవ్వండు సమర్థుం? డే పదార్థంబు ప్రమాణ
మూలంబునం దోఁచు నదియును లోకవిచక్షణుండ వైన నీదు
రూపంబు; మఱియును ముక్తి మార్గంబు నెఱుంగక సంసార
పరవశులైన జీవుల మాయాంధకారంబు నివర్తింపఁజేయ సమ
ర్థంబగు; నీ దివ్యలీలావతారంబులం గలుగు కీర్తియను ప్రదీపంబు
ప్రజ్వలింపఁజేసి కృపసేయుదట్టి నీకు నమస్కరించెద; నదిగావున
నీ ప్రపంచంబున నీ యెఱుంగని యర్థంబు గలదె?” యని కృష్ణు
నకు నారదుం డిట్లనియె.
“అయినను వినిపింతు నవధరింపుము దేవ!
పాండుతనూజుండు పారమేష్ఠ్య
కామానుమోదియై కావింప నున్నాఁడు;
రాజసూయమహాధ్వరంబు నిష్ఠ
ఠవణింప లోకవిడంబనార్థము గాక
పరికింపఁ దన కాత్మబంధువుఁడవు
భక్తవత్సలుఁడవు పరమపూరుషుఁడవు
యజ్ఞరక్షకుఁడవు యజ్ఞభోక్త
వగు భవత్సేవ చాలదే సుగతి వడయ?
నైన నీ మేనబావ ధర్మాత్మజుండు
అతని యజ్ఞంబు రక్షింప నంబుజాక్ష!
వలయు విచ్చేయు మచటికి వలను మెఱసి.
నీ పేరు వినిన నొడివినఁ
బాపంబులు దూలిపోవు పద్మాక్ష! జగ
ద్దీపక! నీ దర్శనమున
నేపారవె భక్తజనుల కిహపరసుఖముల్‌.
భవదీయోజ్జ్వలకీర్తి దిగ్వితతులన్ భాసిల్లు యుష్మత్పదో
ద్భవనైర్మల్యజలంబు లుత్కలికఁ బాతాళంబునం బాఱు భో
గవతీ నామమునం దనర్చి ధరణిం గంగానదీరూపమై
దివి మందాకినియై జగత్త్రయమునం దీపించుఁ గాదే? హరీ!
ఆ మఖవేళ సమస్త ధ
రామండలిఁ గల్గు మేటిరాజులు మౌని
స్తోమంబును భవదీయ మ
హామహిమముఁ జూచి సత్కృతార్థతఁ బొందన్.
కల” రని చెప్పిన న మ్ముని
పలుకులకు ముదంబు నొంది పంకజనాభుం
డెలనవ్వు మొగమునకుఁ జెలు
వొలయఁగఁ బాటించి యుద్ధవున కిట్లనియెన్.
“ఉద్ధవ! మహిత వివేక స
మిద్ధవచోవిభవ! కార్య మేగతి నడచున్
వృద్ధవరానుమతంబుగ
బోద్ధవ్యము గాఁగఁ జెప్పు పురుషనిధానా!
అనఘచారిత్ర! నీవు మా యక్షియుగము
వంటివాఁడవు మనకు నవశ్య మగుచుఁ
జేయఁ దగినట్టి కార్యంబుఁ జెప్పు నీవు
ఏమి పంచినఁ గావింతు నిద్ధచరిత!”
అని సర్వజ్ఞుండైన హరి యజ్ఞుండ పోలెఁ దన్ను నడిగినఁ బురుషోత్త
ముని భాషణంబులకు మనంబున సంతసిల్లి, యతని పాదం
బులుదన మనంబున నిడికొని, “వృద్ధానుమతంబుగా నా యెఱిం
గిన తెఱంగు విన్నవించెద నవధరింపుము; దేవా! దేవముని
చెప్పినట్లు భవదీయ భక్తుండైన యుధిష్ఠిరు యాగపాలనంబు
సేయం గైకొనుట కార్యం; బదియునుం గాక నిఖిల దిగ్విజయ
మూలంబగు రాజసూయ కృత్యంబునందు జరాసంధ మర్ధనం
బును, నతనిచే బద్ధులైన రాజులం గారాగృహ విముక్తులం గావిం
చుటయుం జేకూరు; నదియునుం గాక నాగాయుతసత్త్వుండును,
శతాక్షౌహిణీ బలాన్వితుండును నగు మాగధుని వధియింప మన
ప్రభంజననందనుండు గాని యొండొరులు సమర్థలుగా; రట్లగుట
నతండు భూసురు లేమి గోరిన, న య్యర్థంబు వృథసేయక యి
చ్చుం;గావున గపటవిప్రవేషంబునంజని యా జరాసంధునినాహవ
భిక్షవేఁడి, భవత్సన్నిధానంబుననప్పవమానతనయుండతని వధి
యించునట్టి కార్యంబుసేఁత బహుళార్థసాధనంబగు” నని పలికిన
నారదుండును యాదవ జనంబులును సభ్యులునుం బొగడి;
రంత.
తరల విచిత్రక స్థగిత ప్రభావలిఁ
దనరారు గరుడకేతనము వెలుఁగఁ
గాంచన చక్ర సంఘటిత ఘంటా ఘణ
ఘణ నినాదముల దిక్కరులు బెదర
సలలిత మేఘ పుష్పక వలాహక శైబ్య
సుగ్రీవ తురగవిస్ఫురణ దనర
బాలసూర్యప్రభా భాసమానద్యుతి
దిగ్వితానం బెల్ల దీటుకొనఁగఁ
బ్రకటరుచి నొప్పు తేరు దారుకుఁడు దేర
నెక్కి వెడలెడు నపుడు పెంపెనయఁ జెలఁగె
శంఖ కాహళ పటహ నిస్సాణ డిండి
మాది రవములు భరితదిగంతములుగ.
మనుజేశ్వరునకుఁ దాలాం
కునకును గురువృద్ధజనులకును జెప్పి ప్రియం
బున ననుపఁ గాంచన స్యం
దన సామజ వాజి భటకదంబము గొలువన్.
వంది మాగధ సూత కైవారరవము
వసుమతీసురకోటి దీవనల మ్రోఁత
లనుగమింపంగ సతులు సౌధాగ్రశిఖర
సీమలందుండి ముత్యాలసేస లొలుక.
లీలం జని కృష్ణుఁడు వా
హ్యాలిన్ నవకుసుమ ఫలభరానత శాఖా
లోల ఘనసారసాల ర
సాలవనస్థలములందుఁ జతురత విడిసెన్.
అట్టి యెడ సరోజనాభు శుద్ధాంతంబున.
వికచమరంద నవీన సౌరభ లస
న్మందార కుసుమదామములు దుఱిమి
చారు సుగంధ కస్తూరికా ఘనసార
మిళిత చందనపంక మెలిమి నలఁది
కనక కుండల రణత్కంకణ నూపుర
ముద్రికాభూషణములు ధరించి
యంచిత ముక్తాఫలాంచల మృదుల ది
వ్యాంబరములు సెలువారఁ గట్టి
యర్ధచంద్రుని నెకసక్కె మాడునట్టి
యలికఫలకలఁ దిలకము లలరఁ దీర్చి
పెంపు దీపింప నుడురాజబింబముఖులు
నవచతుర్విధ శృంగార మవధరించి.
జలజలోచను కడకు నుత్కలికతోడఁ
దనరు శిబికల నెక్కి నందనులుఁ దాముఁ
గనఁగ నేతేరఁ బ్రతిహారజనులు వేత్ర
కలితులై పౌరులను నెడగలుగ జడియ.
అసమాస్త్రుఁడు పులు గడిగిన
కుసుమాస్త్రములను హసించు కోమలతనువుల్‌
మిసమిస మెఱవఁగ వేశ్యా
విసరము దాసీజనంబు విభవ మెలర్పన్.
హరుల వేసడములఁ గరులను నెక్కి తో
నరుగుదేర బహువిధాయుధములు
దాల్చి సుభటకోటి దగిలి రా నంతఃపు
రాంగనలు సితాంబుజాక్షు కడకు.
వచ్చి రంత.
నారదుని మాధవుఁడు స
త్కారంబున వీడుకొలుప నతఁడును హృదయాం
భోరుహమునఁ గృష్ణునకును
వారక మ్రొక్కుచును వెస దివంబున కరిగెన్.
నరవరుల దూతయును ముర
హరుచే నభయ ప్రదాన మంది ధరిత్రీ
వరులకడ కేగి పద్మో
దరు వచనము సెప్పి సమ్మదంబునఁ దేల్చెన్.
అంతఁ గృష్ణుండు నిజకాంతాతనయ బంధు సుహృజ్జన సమేతుం
డై కదలి చనునెడ.
కటపటరత్నకంబళనికాయకుటీరము లుల్లసిల్ల ను
త్కటపటుచామర ధ్వజ పతాక కిరీట సితాతపత్త్ర వి
స్ఫుట ఘనహేతిదీధితి నభోమణిఁ గప్పఁగఁ దూర్యఘోషముల్‌
చటులతిమింగిలోర్మిరవసాగరఘోషము నాక్రమింపఁగన్.
కరి హరి రథ సుభట సము
త్కరములు సేవింప మురవిదారుఁడు గడచెన్
సరి దుపవన దుర్గ సరో
వర జనపద పుర పుళింద వన గోష్ఠములన్.
ఇట్లు గడచి చనుచు నానర్తక సౌవీర మరుదేశంబులు దాటి
యిందుమతిని దర్శించి, దృషద్వతి నుత్తరించి, సరస్వతీనది
దాఁటి పాంచాల మత్స్యవిషయంబులు లోనుగాఁ గడచి యింద్ర
ప్రస్థనగరంబు డాయం జని, తత్పురోపకంఠవనంబున విడిసిన.
