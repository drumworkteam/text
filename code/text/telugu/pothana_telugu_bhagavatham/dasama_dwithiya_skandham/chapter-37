వరదుఁ డుదార భక్తజనవత్సలుఁడైన హరుండు బాణునిం
గర మనురక్తి నాత్మజులకంటె దయామతిఁ జూచుఁ గానఁ దా
దురమొనరించువేడ్కబ్రమథుల్‌ గుహుఁడున్ నిజభూతకోటియున్
సరస భజింప నుజ్జ్వల నిశాతభయంకరశూలహస్తుఁ డై.
ఖరపుటాహతి రేఁగు ధరణీపరాగంబు
పంకేరుహాప్తబింబంబుఁ బొదువ
విపులవాలాటోప విక్షేపజాత వా
తాహతి వారివాహములు విరయఁ
గుఱుచ తిన్నని వాఁడికొమ్ములఁ జిమ్మిన
బ్రహ్మాండభాండ కర్పరము వగుల
నలవోక ఖణి ఖణిల్లని ఱంకె వైచిన
రోదసీకుహరంబు భేదిలంగ
గళ చలద్భర్మఘంటికా ఘణఘణ ప్ర
ఘోషమున దిక్తటంబు లాకులత నొంద
లీల నడతెంచు కలధౌతశైల మనఁగ
నుక్కు మిగిలిన వృషభేంద్రు నెక్కి వెడలె.
ఇట్లు వెడలి సమరసన్నాహ సముల్లాసంబు మొగంబులకు వికా
సంబు సంపాదింపం బ్రతిపక్షబలంబులతోడం దలపడిన ద్వంద్వ
యుద్ధంబయ్యె; నప్పుడ ప్పురాతన యోధుల యా యోధనంబుఁ
జూచు వేడ్కం జనుదెంచిన, సరసిజసంభవ శక్ర సుర యక్ష సిద్ధ
సాధ్య చారణ గంధర్వ కిన్నర కింపురుష గరుడోర గాదులు నిజ
విమానారూఢులై వియత్తలంబున నిలిచి; రట్టియెడం గృష్ణుండును
హరుండును, మారుండును గుమారుండును, గూపకర్ణ కుంభాం
డులును, గామపాలుండును బాణు పుత్త్రుండగు బలుండును,
సాంబుండును; సాత్యకియును బాణుండును, రథికులు రథికు
లును, నాశ్వికులు నాశ్వికులును, గజారోహకులు గజారోహకు
లును, బదాతులు పదాతులునుం దలపడి యితరేతర హేతిసం
ఘట్టనంబుల మిణుఁగుఱులు సెదరం బరస్పరాహ్వాన బిరుదాం
కిత సింహనాద హుంకార శింజినీటంకార వారణ ఘీంకార వాజి
హేషారవంబులను, బటహ కాహళ భేరీ మృదంగ శంఖ తూర్య
ఘోషంబులను బ్రహ్మాండకోటరంబు పరిస్ఫోటితంబయ్యె; నయ్య
వసరంబున.
జలరుహనాభుఁ డార్చి నిజ శార్‌ఙ్గ శరాసన ముక్త సాయకా
వలి నిగుడించి నొంచెఁ బురవైరి పురోగములన్ రణక్రియా
కలితుల గుహ్యక ప్రమథ కర్బుర భూత పిశాచ డాకినీ
బలవ దరాతియోధులను బ్రమ్మెరపోయి కలంగి పాఱఁగన్.
ఇట్లేసి యార్చిన కుంభినీధరు భూజావిజృంభణ సంరంభంబునకు
సహింపక, నిటలాంబకుం డనలకణంబు లుమియు నిశితాంబకం
బులం బీతాంబరునినేసిన, వానినన్నింటి నడుమన ప్రతిబాణంబు
లేసి చూర్ణంబు సేసినం గనుంగొని మఱియును.
అనలాక్షుండు త్రిలోకపూజ్యమగు బ్రహ్మాస్త్రం బరింబోసి యా
వనజాతేక్షణు మీఁదఁ గ్రోధమహిమవ్యాకీర్ణుఁ డై యేసె; నే
సినఁ దద్దివ్యశరంబుచేతనె మఱల్చెం గృష్ణుఁ డత్యుద్ధతిన్
జనితాశ్చర్య రసాబ్ధిమగ్ను లగుచున్ శక్రాదు లగ్గింపఁగన్.
వాయవ్యాస్త్ర ముపేంద్రుపై నలిగి దుర్వారోద్ధతి న్నేయ దై
తేయధ్వంసియుఁ బార్వతాశుగముచేఁ ద్రెంచెం; గ్రతుధ్వంసి యా
గ్నేయాస్త్రం బడరించె నుగ్రగతి లక్ష్మీనాథుపై; దాని వే
మాయం జేసెను నైంద్రబాణమునఁ బద్మాక్షుండు లీలాగతిన్.
మఱియును.
పాయని కిన్కతో హరుఁడు పాశుపతాస్త్రము నారిఁ బోసినన్;
దోయరుహాయతాక్షుఁడును దోడన లోకభయంకరోగ్ర నా
రాయణబాణరాజము రయంబున నేసి మరల్చె దానిఁ జ
క్రాయుధుఁ డిత్తెఱంగునఁ బురారి శరావలి రూపుమాపినన్.
ఊహ కలంగియు విగతో
త్సాహుండగు హరునిమీఁద జలజాక్షుడు స
మ్మోహన శిలీముఖం బ
వ్యాహత జయశాలి యగుచు నడరించె నృపా!
అట్లేసిన.
జృంభణశరపాతముచే
శంభుఁడు నిజతనువు పరవశం బయి సోలన్
జృంభితుఁడై ఘననిద్రా
రంభత వృషభేంద్రు మూఁపురముపై వ్రాలెన్.
ఇట్లు వ్రాలినం జక్రపాణి పరబలంబుల నిశితబాణ పరంపరలం
దునిమియు, నొక్కయెడం గృపాణంబులం గణికలు సేసియు,
నొక్కచో గదాహతులం దుత్తుమురుగా మొత్తియు నివ్విధంబునఁ
బీనుంగుపెంటలఁ గావించె; నంత.
తఱిమి మురాంతకాత్మజుఁ డుదాత్తబలంబున బాహులేయుపైఁ
గఱకరిఁ దాఁకి తీవ్రశితకాండ పరంపరలేసి నొంపఁగా
నెఱఁకులు గాఁడిపైఁ దొరఁగు నెత్తుటఁ జొత్తిలి వైరు లార్వఁగాఁ
బఱచె మయూరవాహనముఁ బైకొని తోలుచు నాజిభీతుఁడై.
పంబి రణక్షితిన్ శరవిపాటిత శాత్రవవీరుఁ డైన యా
సాంబుఁడు హేమపుంఖశిత సాయకజాలము లేర్చి భూరి కో
పంబున నేసినన్ బెదరి బాణతనూభవుఁ డోడి పాఱె శౌ
ర్యంబును బీరముం దగవు నాఱడివోవ బలంబు లార్వఁగన్.
వరబాహాబలశాలి యా హలి రణావష్టంభ సంరంభ వి
స్ఫురదుగ్రాశనితుల్యమైన ముసలంబుం బూన్చి వ్రేసెన్ బొరిం
బొరిఁ గుంభాండక కూపకర్ణులు శిరంబుల్‌ వ్రస్సి మేదంబు నె
త్తురుఁ గర్ణంబుల వాతనుం దొరఁగ సంధుల్‌ వ్రీలి వే చావఁగన్.
అట్టియెడ సైన్యంబు దైన్యంబు నొంది యనాథం బయి చెడి, విఱిగి
పాఱినం గని బాణుండు సాత్యకిం గేడించి ప్రళయాగ్నియుం బోలె
విజృంభించి చెయి వీచి బలంబుల మరలం బురిగొల్పి తానును
ముంగలి యై నడచె; నప్పు డుభయసైన్యంబు లన్యోన్య జయకాం
క్షం దలపడు దక్షిణోత్తర సముద్రంబుల రౌద్రంబున వీఁకం దాఁకినం
బోరు ఘోరం బయ్యె; నట్టియెడ గదల నడిచియుఁ, గుఠారంబులఁ
బొడిచియు; సురియలం గ్రుమ్మియు, శూలంబులం జిమ్మియు;
శక్తుల నొంచియుఁ, జక్రంబులం ద్రుంచియు, ముసలంబుల మొత్తి
యు, ముద్గరంబుల నొత్తియుఁ; గుంతంబుల గ్రుచ్చియుఁ, బంతం
బులిచ్చియుఁ; బరిఘంబులనొంచియుఁ, బట్టిసంబులంద్రుంచియు
శరంబుల నేసియుఁ, గరవాలంబుల వ్రేసియు, సత్రాసులై పాసి
యు, విత్రాసులై డాసియుఁ బెనఁగినం దునిసిన శిరంబులును,
దునుకలైన కరంబులును, దెగిన కాళ్ళును, ద్రెస్సిన వ్రేళ్ళును;
దుమురులైన యెముకలును, బ్రోవులైన ప్రేవులును, నులిసిన
మేనులును, నలిసిన జానువులును, నొగిలిన వర్మంబులును,
బగిలిన చర్మంబులును, వికలంబు లయిన సకలావయవంబు
లును, వికీర్ణంబులయిన కర్ణంబులును, విచ్ఛిన్నంబులైన నయ
నంబులును, వెడలు రుధిరంబులును, బడలుపడు బలంబులు
ను, గొండల వడువునంబడు మాంసఖండంబులును, వాచఱచు
కొఱప్రాణంబులును, వ్రాలిన తేరులును,గూలిన కరులును, నొఱ
గిన గుఱ్ఱంబులును, దెరలిన కాలుబలంబులును గలిగి; పలలఖా
దనకుతూహల జనిత మదాంధీభూత పిశాచ డాకినీ భూత బేతాళ
సమాలోల కోలాహల భయంకరారావ బధిరీకృత సకలదిశావకాశం
బయి సంగరాంగణంబు భీషణంబయ్యె; న య్యవసరంబున.
శరకుముదంబు లుల్లసితచామర ఫేనము లాతపత్ర భా
సుర నవపుండరీకములు శోణితతోయము లస్థి సైకతో
త్కరము భుజాభుజంగమనికాయము కేశకలాప శైవల
స్ఫురణ రణాంగణం బమరెఁ బూరిత శోణనదంబు పోలికన్.
అట్టియెడ బాణుండు గట్టలుకం గృష్ణునిపైఁ దనరథంబుఁ బఱపించి,
యఖర్వబాహాసహస్ర దుర్వారగర్వాటోప ప్రదీప్తుండై కదిసి.
ఒక యేనూఱు కరంబులన్ ధనువు లత్యుగ్రాకృతిం దాల్చి త
క్కక యొక్కొక్కట సాయకద్వయము వీఁకంబూన్చు నాలోన నం
దకహస్తుండు తదుగ్రచాపచయ విధ్వంసంబు గావించి కొం
జక తత్సారథిఁ గూలనేసి రథముం జక్కాడి శౌర్యోద్ధతిన్.
ప్రళయ జీమూత సంఘాత భయద భూరి
భైరవారావముగ నొత్తెఁ బాంచజన్య
మఖిలజనులు భయభ్రాంతులయి చలింపఁ
గడఁగి నిర్భిన్న రాక్షసీగర్భముగను.
అట్టి యవక్ర విక్రమ పరాక్రమంబునకు నెగడుపడి బాణుండు
లేటమొగంబు వడి చేయునదిలేక విన్ననయి యున్నయెడ.
అ త్తఱిఁ గోటర యను బాణ జనయిత్రి
సుతుఁ గాచు మతము సన్మతిఁ దలంచి
వీడి శిరోజముల్‌ వ్రేలంగ నిర్ముక్త
పరిధానయై మురాసురవిభేది
యెదుర నిల్చినఁ జూడ మదిఁ జూల రోసి ప
రాఙ్ముఖుఁడై యున్న ననువు వేచి
తల్లడించుచు బాణుఁడుల్లంబు గలగంగఁ
దలచీర వీడ యాదవులు నవ్వ
నవ్యకాంచనమణిభూషణములు రాలఁ
బాదహతి నేలఁ గంపింపఁ బాఱి యాత్మ
పురము వడిఁజొచ్చె నప్పుడు భూతగణము
లాకులతతోడ నెక్కడే నరుగుటయును.
