అట్టియెడ సకలరాజ లోకంబును గృష్ణుని విభవంబునకుం జూ
పోపక యసంఖ్యంబులగు మూఁకలు గట్టి య మ్మహాత్ముని
మాహాత్మ్యంబు దెలియక దర్పాంధులై కడంగి
భావభవ ప్రసూన శరబాధిత మానసులై సమస్త ధా
త్రీవరనందనుల్‌ బలుపుఁ దెంపును బెంపును సొంపు నేర్పడన్
దేవకిరీటరత్న రుచిదీపిత పాదసరోజుఁ డైన రా
జీవదళాక్షుఁ దాఁకిరి విశృంఖల వృత్తి నతిప్రయత్నులై.
అంత.
సరసిజలోచనుండు నిజశార్‌ఙ్గశరాసనముక్త హేమ పుం
ఖరుచిరశాతసాయక నికాయములన్ రిపుకోటి నేసి సిం
ధురరిపు విక్రమ ప్రకట దోర్బలుఁడై విలసిల్లి యొత్తె దు
స్తర చలితాన్యసైన్యమును సజ్జనమాన్యముఁ బాంచజన్యమున్.
ఆ తఱి భూరిబాహుబలులైన విరోధి నరేశ్వరుల్‌ మృగ
వ్రాతము లొక్కపెట్ట మృగరాజకిశోరముపై నెదిర్చి న
ట్లాతురులై చతుర్విధ సమగ్ర బలంబులతోడఁ గూడి ని
ర్ధూత కళంకుఁడైన నవతోయజనేత్రునిఁ జుట్టు ముట్టినన్.
అలిగి మురాంతకుండు కులిశాభశరంబుల నూత్నరత్నకుం
డలములతో శిరంబులు, రణన్మణినూపురరాజితోఁ బదం
బులుఁ, గటకాంగుళీయక విభూషణచాప శరాలితోడఁ జే
తులు, నిలఁగూలఁగా విజయదోహలియై తునుమాడె వెండియున్
హతశేషులు సొక్కాకుల
గతిఁ దూల నిశాతపవనకాండముల సము
ద్ధతి నేసి తోలి విజయో
న్నతుఁడై నిజనగరి కేగె నగధరుఁ డంతన్.
అట్లు మహిత మంగళాలంకృతంబును, నతిమనోహర విభవాభి
రామంబు నగు ద్వారకానగరంబున కరుగు దెంచిన మజ్జనకుం
డును బ్రియంబునఁ దోడన చనుదెంచి.
రణిత వినూత్న రత్న రుచిరస్ఫుట నూపుర హార కర్ణభూ
షణ కటకాంగుళీయక లసత్పరిధాన కిరీట తల్ప వా
రణ రథ వాజి హేతినికరంబులనుం బరిచారికాతతిం
బ్రణుతగుణోత్తరుం డయిన పద్మదళాక్షున కిచ్చె నెమ్మితోన్.
ఇట్లు మహనీయతేజోనిధియైన మాధవు దయాపరిలబ్ధనిఖిల
వస్తువిస్తారుం డయ్యును, నిజాధికార శుద్ధికొఱకు మరలఁ గన్యా
రత్నంబును, వినూత్నరత్నవ్రాతంబును సమర్పించె; నని భూ
సుర విసరంబులు వినుతింప మా తండ్రియైన బృహత్సేనుండు
నన్నును సమస్త వస్తువులను గృష్ణునకు సమర్పించి, క్రమం
బున సకల యాదవులనుం బూజించి మరలి నిజపురంబునకుం
జనియె” నని చెప్పినఁగుంతియుగాంధారియుఁ గృష్ణయు, నఖిల
నృపాలకాంతాజనంబులును, గోపికలుం దమతమ మనంబుల
సర్వభూతాంతర్యామియు, లీలామానుష విగ్రహుండును నైన
పుండరీకాక్ష చరణారవింద స్మరణానంద పరవశలై కృష్ణుం బ్రశం
సించి; రంత.
