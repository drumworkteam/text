అని చెప్పిన బాదరాయణికి నభిమన్యునందనుం డిట్లనియె “ము
నీంద్రా! ఘటపటాదివస్తు జాతంబు భంగి నిర్దేశింప నర్హంబు గాక,
సత్త్వాదిగుణశూన్యం బైన బ్రహ్మంబునందు సత్త్వాది గుణగోచరం
బులైన వేదంబులే క్రమంబునంబ్రవర్తించు, నట్టి చందంబు నాకెఱిఁ
గింపు” మనిన భూవరునకు మునివరుండిట్లనియె; “సకల చేతనా
చేతనాంతర్యామియైన సర్వేశ్వరుండు సర్వశబ్దవాచ్యుండు గావున
సకల జంతు నివహంబులందు బుద్ధీంద్రియమనః ప్రాణ శరీరంబు
లను సృజియించి; చేతనవర్గంబునకు జ్ఞానప్రదుండగుం గావున
సకల నిగమసమూహంబులును దత్స్వరూప గుణవైభవప్రతిపాద
కంబులు గావున ముఖ్యంబై ప్రవర్తించు; శ్రుతిస్తోత్రం బుపనిషత్తు
ల్యంబు; ననేక పూర్వఋషి పరంపరాయాతంబును నైన దీనిని
శ్రద్ధాయుక్తుండై యెవ్వం డనుసంధించు, నతనికి మోక్షంబు సుల
భంబు; దీనికి నారాయణాఖ్యాతంబగునొక్క యుపాఖ్యానంబు
గలదు; వినిపింతు వినుము; భగవత్ప్రియుండైన నారదుం డొక్క
నాఁడు నారాయణాశ్రమంబునకుం జని ఋషిగణసమేతుం డైన
నారాయణఋషింగనుంగొని నీవు నన్నడిగినట్ల యమ్మహాత్ముని
నడిగిన నతండు మున్నీయర్థంబు శ్వేతద్వీపవాసులైన సనక
సనందనాది దివ్యయోగీంద్రులు ప్రశ్న సలిపిన, వారలకు సనంద
నుండు చెప్పిన ప్రకారంబు నీ కెఱింగించెద” నని చెప్పం దొడంగె;
శయానుం డైన రాజశ్రేష్ఠునిఁ దత్పరాక్రమ దక్ష తాది చిహ్నంబు
లను నుతియించు వందిజనంబుల చందంబున జగదవసాన
సమయంబున ననేక శక్తియుతుండై యోగనిద్రావశుండైన సర్వే
శ్వరుని వేదంబులు స్తోత్రంబు సేయు విధంబు నారాయణుండు
నారదునకుం జెప్పిన తెఱుంగు విను మని యిట్లనియె.
“జయజయ హరి! దేవ! సకలజంతువులకు
జ్ఞానప్రదుండవుగాన వారి
వలన దోషంబులు గలిగిన సుగుణ సం
తానంబుగాఁ గొని జ్ఞానశక్తి
ముఖ్యషడ్గుణ పరిపూర్ణతఁ జేసి మా
యాత్మవిశిష్టుండ వగుచుఁ గార్య
కారణాత్మకుఁడవై కడఁగి చరించుచు
నున్న నీయందుఁ బయోరుహాక్ష!
తివిరి యామ్నాయములు ప్రవర్తించుఁ గాన
ప్రకట త్రిగుణాత్మకం బైన ప్రకృతితోడి
యోగ మింతయు మాన్పవే! యోగిమాన
సాంబుజాత మధువ్రత!” యని నుతించి.
అదియునుం గాక.
పరమవిజ్ఞాన సంపన్ను లైనట్టి యో
గీంద్రులు మహితనిస్తంద్ర లీలఁ
బరిదృశ్యమానమై భాసిల్లు ని మ్మహీ
పర్వత ముఖర ప్రపంచ మెల్ల
బరఁగ బ్రహ్మస్వరూపము గాఁగఁ దెలియుదు
రెలమి నీవును జగద్విలయవేళ
నవశిష్టుఁడవు గాన ననఘ! నీ యందు నీ
విపుల విశ్వోదయవిలయము లగు
ఘట శరావాదు లగు మృద్వికారములు మృ
దాత్మకంబైన యట్లు పద్మాయతాక్ష!
తవిలి కారణరూపంబుఁ దాల్చి లీలఁ
గడఁగు నీయందు బుద్ధి వాక్కర్మములను.
అలవడఁ జేయుచు నుందురు
బలకొని యిలఁ బెట్టఁబడిన పదవిన్యాసం
బులు పతనకారణముగా
నలవున సేవించుచును గృతార్థులు నగుచున్.
లీలం బ్రాకృతపూరుష
కాలాదిక నిఖిలమగు జగంబుల కెల్లన్
మాలిన్య నివారక మగు
నీ లలితకథాసుధాబ్ధినిం గ్రుంకి తగన్.
భరిత నిదాఘ తప్తుఁ డగు పాంథుఁడు శీతలవారిఁ గ్రుంకి దు
ష్కర మగు తాపముం దొఱగు కైవడి సంసరణోగ్రతాపమున్
వెరవునఁ బాయుచుండుదురు నిన్ను భజించుమహాత్మకుల్‌ జరా
మరణ మనోగదంబులఁ గ్రమంబునఁ బాయుట సెప్ప నేటికిన్?
అదియునుం గాక.
అనయంబు దేహి నిత్యానిత్య సద్విల
క్షణమునఁ బంచకోశ వ్యవస్థ
నభివృద్ధిఁ బొరయుచు నందులోపల నున్న
ప్రాణాన్నబుద్ధివిజ్ఞానమయము
లను చతుష్కోశంబు లవ్వల వెలుఁగొందు
నానందమయుఁ డీవు గాన దేవ!
సురుచిర స్వప్రకాశుండవు నీ పరి
గ్రహము గల్గుటఁ జేసి కాదె ప్రకృతి
మహ దహంకార పంచతన్మాత్ర గగన
పవన తేజోంబు భూ భూతపంచకాది
కలిత తత్త్వముల్‌ బ్రహ్మాండకార్య కరణ
మందు నెపుడు సమర్థంబు లగుటఁ జూడ.
కోరి శరీరులు భవదను
సారంబున నిహపరైక సౌఖ్యంబులఁ బెం
పారఁగ నందుచు నుందురు
ధీరజనోత్తము లనంగ దివిజారిహరా!
నిన్ను ననుసరింప నేరని కుజనులు
పవనపూర్ణ చర్మభస్త్రి సమితి
యోజఁ జేయుచుందు రుచ్ఛ్వసనంబులు
బలసి యాత్మదేహభజను లగుచు.
దేవ! కొందఱు సూక్ష్మదృక్కు లైనట్టి మ
హాత్మకు లుదరస్థుఁ డైన వహ్ని
గా మదిఁ దలఁతురు కైకొని మఱికొంద
ఱారుణు లనుపేర నమరు ఋషులు
లీల సుషుమ్ననాడీ మార్గగతుఁడవై
హృత్ప్రదేశమునఁ జరించుచున్న
రుచి దహరాకాశ రూపిగా భావింతు
రట్టి హృత్పద్మంబునందు వెడలి
వితతమూర్ధన్యనాడికాగతుల నోలి
బ్రహ్మరంధ్రంబుఁ బ్రాపించి పరమపురుష!
సుమహితానందమయ పరంజ్యోతిరూపి
వైన నినుఁ బొంది మఱి పుట్ట రవని యందు.
మఱియు వివిధకాష్ఠాంతర్గతుం డయిన వాయుసఖుండు తద్గత
దోషంబునం బొరయక నిత్యశుద్ధుఁడై తరతమభావంబున వర్తించు
చందంబున స్వసంకల్పకృతంబులయిన విచిత్రశరీరంబులయందు
నంతర్యామివై ప్రవేశించి తత్తద్విచిత్రయోనిగతంబైన హేయంబులం
బొరయక సకలాత్మ సమంబై బ్రహ్మంబయిన నిన్ను నైహికాము
ష్మిక ఫలసంగమంబు లేక విగతరజోగుణంబులందగిలి కొందఱు
భజియించు చుండుదు; రదియునుం గాక, దేవా! భవదీయ
సంకల్పాధీనంబులయిన శరీరంబులం బ్రవేశించియున్న జీవస
మూహంబు నీకు శేషభూతం బని తెలిసి కొందఱు భవనివారకం
బయిన శ్రీమత్త్వచ్చరణారవిందంబులు సేవించి కృతార్థులగుదురు
మఱియును.
“అనఘ! దుర్గమమైన యాత్మతత్త్వంబు ప్ర
వర్తించుకొఱకు దివ్యంబులైన
యంచిత రామకృష్ణాద్యవతారముల్‌
భజియించియున్న నీ భవ్యచరిత
మను సుధాంభోనిధి నవగాహనము సేసి
విశ్రాంతచిత్తులై వెలయుచుండి
మోక్షంబు బుద్ధినపేక్షింపనొల్లరు
మఱియుఁగొందఱు భవచ్చరణపంక
జములఁ దగిలి పుణ్యతము లైన హంసల
వడువు నొంది భాగవతజనముల
నొనరువారు ప్రకట యోగిజనప్రాప్య
మైన ముక్తిఁ గోర రాత్మ లందు.
కొందఱు నీ శరీరము లకుంఠితభక్తి భవద్వశంబులై
చెందఁగ నీ పదాబ్జములు సేరి భజించుచుఁ దత్సుఖాత్ములై
యుందురు కొందఱీ తనువు లోలి ధరించి భవత్పదాబ్జముల్‌
పొందుగఁ గొల్వలేక నిలఁ బుట్టుచుఁ జచ్చుచు నుందు రవ్యయా!
యమ నియమాది యోగమహితాత్మకులైన మునీంద్రులున్ విరో
ధమునఁ దలంచు చైద్యవసుధావర ముఖ్యనృపుల్‌ ఫణీంద్ర భో
గము లన నొప్పు బాహువులు గల్గిన నిన్ను భజించు గోపికల్‌
క్రమమున నేమునున్ సరియ కామె భవత్కృప కంబుజోదరా!
అరవిందాక్ష! భవత్స్వరూప మిలఁ బ్రత్యక్షంబునం గాన నె
వ్వరికిం బోలదు శాస్త్రగోచరుఁడవై వర్తింతు వీ సృష్టి ముం
దర సద్రూపుఁడవైన నీ వలననే ధాత్రాద్యమర్త్యుల్‌ జనిం
చిరి ని న్నంతకు మున్నెఱుంగఁ గలమే చింతింప నే మచ్యుతా!
అట్టి నిన్నుఁ బరమాణు కారణవాదులైన కణ్వ గౌతమాదులును,
బ్రకృతి కారణవాదులయిన సాంఖ్యులును, దేహాత్మవాదులయిన
బౌద్ధులును, వివిధంబులైన కుతర్కంబులచేతం బరస్పరావ్యాహ
తంబులైన మతంబులు దమతమ కుతర్కవాదంబుల సమర్థిం
చుచు నిన్నుందెలియలేరు; మహాభాగ్యవంతులయిన యోగీంద్రు
లకు నీవు ప్రత్యక్షం బైన నివి యన్నియు నసత్యంబు లని కాన
వచ్చు; వెండియుఁ గొందఱీ సచరాచర వస్తుజాతంబులకు నంత
ర్యామివై సర్వంబు నీవ యగుటం దెలియలేక నిత్యం బనియు,
ననిత్యంబనియు విపరీతబుద్ధిం దెలియుదురు; గాని భవదీయ
దివ్యతత్త్వంబు నిక్కంబుగఁ దెలియజాలరు; కొందఱు జగచ్ఛరీ
రుండవుగాన జగద్రూపకుండవైన నిన్నుం గటకమకుటకర్ణికాది
వివిధ భూషణభేదంబులం గనకంబు నిజస్వరూపంబు విడువక
వర్తించు చందంబున జగద్వికారానుగతుండ వయ్యును నిఖిల
హేయప్రత్యనీక కల్యాణగుణాత్మకుండవై యుండుదువని యాత్మ
విదులయిన వారు దెలియుదు; రదియునుం గాక.
వనజాతాక్ష! భవత్పదాబ్జయుగ సేవాసక్తు లైనట్టి య
జ్జనముల్‌ మృత్యుశిరంబుఁదన్ని ఘనసంసారాంబుధిన్ దాఁటి పా
వనులై లోకములుం బవిత్రములుగా వర్తించుచున్ నిత్య శో
భనమై యొప్పెడి ముక్తిఁ బొందుదురు శుంభద్వైభవోపేతులై.
మిము సద్భక్తి భజింపనొల్ల కిల దుర్మేధం బ్రవర్తించు నీ
చ మతివ్రాతము నేర్పునం బసులఁ బాశశ్రేణి బంధించు చం
దమునం బెక్కగు నామరూపములచేతన్ వారి బంధించి దు
ర్గమ సంసారపయోధిఁ ద్రోతువు దళత్కంజాతపత్త్రేక్షణా!
దేవా! కర్మమూలంబు లయిన పాణి పాదంబులు లేనివాఁడవ
య్యును స్వతంత్రుఁడవు గావున బ్రహ్మాదులు భవత్పరతంత్రులై
యుండుదురు; స్థిర చర రూపంబులుగల చేతనకోటికి నీవు సర్వ
విధ నియంతవు; గావున నీ కృపావలోకనంబుగల వారికి మోక్షం
బు కరస్థితం బై యుండు; భవత్కృపావలోకనంబు లేని దుష్టా
త్ములు దుర్గతింగూలుదు; రట్టి జీవులు దేవతిర్మఙ్మనుష్యస్థావ
రాది శరీరంబులు సొచ్చి యణురూపులై యుందు; రందును నీ
వంతరాత్మ వగుచు నుందువు; మఱియును.
మదిఁదల పోయఁగ జల బు
ద్బుదములు ధరఁ బుట్టి పొలియు పోలిక గల యీ
త్రిదశాది దేహములలో
వదలక వర్తించు నాత్మవర్గము నోలిన్.
ప్రళయవేళ నీవు భరియింతు వంతకుఁ
గారణంబ వగుటఁ గమలనాభ!
భక్తపారిజాత! భవభూరితిమిరది
నేశ! దుష్టదైత్యనాశ! కృష్ణ!
అనఘ! జితేంద్రియస్ఫురణు లయ్యును జంచలమైన మానసం
బను తురగంబు బోధమహితాత్మ వివేకపు నూలిత్రాట న
ల్లన గుదియంగఁ బట్టను దలంచుచు ముక్తి కుపాయలాభ మే
యనువును లేమికిన్ వగల నందెడు నాత్మలువో తలంపఁగన్.
గురు పదపంకజాతములు గొల్వని వారలువో మహాబ్ధి ని
స్తరణకుఁ గర్ణధారరహితంబగు నావను సంగ్రహించు బే
హరి గతి భూరి దుస్తర భవాంబుధిలోన మునుంగుచుందు రం
బురుహదళాక్ష! నీవు పరిపూర్ణుఁడవై తనరారఁగా నొగిన్.
పుత్ర దార గృహ క్షేత్ర భూరివిషయ
ఘన సుఖాసక్తుఁ డగుచు నే మనుజుఁ డేని
నర్థిఁ జరియించు వాఁడు భవాబ్ధిలోనఁ
జెంది యెన్నాళ్ళకును దరిఁ జేర లేఁడు.
జగతిపై బహుతీర్థ సదనంబు లనఁ గల్గి
పుణ్యానువర్తన స్ఫురితు లగుచుఁ
బాటించి నీ యందు బద్ధమత్సరములు
లేక భక్తామరానోకహంబ
వగు భవత్పాదాబ్జయుగళంబు సేవించి
భవపాశముల నెల్లఁ బాఱఁదోలి
సమమతులై యదృచ్ఛాలాభ తుష మేరు
సమముగాఁ గైకొని సాధు లగుచుఁ
బాదతీర్థంబు గల మహాభాగవత జ
నోత్తమోత్తము లైనట్టి యోగివరుల
వార కెప్పుడు సేవించువాఁడు వొందుఁ
బ్రవిమలానందమయ మోక్షపదము మఱియు.
సత్తైన ప్రకృతివలన నుత్పన్నంబైన యీజగత్తు సత్తు గావలయు;
నది యెట్లనినం గనకోత్పన్నంబులైన భూషణంబులు కనకమ
యంబులయి కానంబడు చందంబున నని సాంఖ్యుండు వలికిన
విని యద్వైతవాది యిట్లను; నెయ్యది యుత్పన్నంబు గాదది
సత్తును గా; దను వ్యతిరేక వ్యాప్తి నియమంబు నిత్యసత్యంబైన
బ్రహ్మంబునందుఁ దర్కహతంబగుం గావునం బ్రపంచంబు మిథ్య
యని నిరూపించిననా ప్రపంచంబు బ్రహ్మవిశేషణంబై కార్యకారణా
వస్థలు గలిగియున్న యంతమాత్రంబున మిథ్యగానేర; దా ప్రపం
చంబునకుఁ గార్యకారణావస్థలునిత్యంబులు గావున నవస్థాద్వయ
యుక్తంబయిన ప్రపంచంబు నిత్యంబనిన వెండియు నద్వైతి యిట్ల
ను; బహుగ్రంథ ప్రతిపాదితం బయిన జగన్మిథ్యాత్వంబు లేమి
యెట్లనిన నదియునుం గర్మవశులైన జడులనవిద్యా ప్రతిపాదకం
బైన కుతర్క సమేతం బైన భారతి యంధ పరంపరా వ్యవహారం
బునం జేసి భ్రమియింపఁజేయుఁ; గారణావస్థలయందును బ్రహ్మ
విశేషణంబయిన సూక్ష్మరూపంబునం బ్రపంచంబు సత్తై యుండు;
సత్యంబు బాధాయోగ్యంబు గావున నీకు శేషంబయి యుండుఁ
గావున నీవు దేహగతుండైన దేహియందు నంతర్యామి వయ్యుం
గర్మఫలంబులంబొరయక కర్మఫలభోక్తయైన జీవునకు సాక్షిభూ
తంబవై యుందు; వట్టి నిన్ను నజ్ఞులైన మానవులు నిజకంఠ
లగ్నంబయిన కంఠికామణి నిత్యసన్నిహితంబై వెలుంగుచుండి
నను గానకవర్తించు తెఱంగునఁ దమహృదయపద్మమధ్యంబున
ననంతతేజోవిరాజమానుండవై ప్రకాశించు నిన్నుం దెలియలేరు;
సకల బ్రహ్మాండనాయకుండవైన నీయందు శ్రుతులు ముఖ్య
వృత్తిం బ్రవర్తించునని శ్రుత్యధిదేవతలు నారాయణు నభినందిం
చిన తెఱంగున సనందనుండు మహర్షుల కెఱింగించిన ప్రకారం
బని నారాయణర్షి నారదునకుం జెప్పి ననమ్మహాత్ముండు మజ్జన
కుండైన వేదవ్యాసమునీంద్రునకు నుపన్యసించె; న య్యర్థంబున
తండు నాకుం జెప్పిన విధంబున నీకుం జెప్పితి; నీ యుపాఖ్యా
నంబు సకల వేదశాస్త్ర పురాణేతిహాససారం; బుపనిషత్తుల్యంబు;
దీనింబఠించువారును వినువారును విగతకల్మషులై యిహపర
సౌఖ్యంబులనొంది వర్తింతు;” రని చెప్పిన శుకయోగీంద్రునకు
రాజేంద్రుం డిట్లనియె.
