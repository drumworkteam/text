అనిలజుని దేవపతి నం
దనుఁడును బద్మాక్షుఁడును నుదారత నాలిం
గనములు సేసి పరాక్రమ
మున కద్భుతమంది మోదమునఁ బొగడి రొగిన్.
వనజాక్షుఁ డంత గరుణా
వననిధియును భక్తలోకవత్సలుఁడును గా
వున మాగధసుతు సహదే
వునిఁ బట్టముగట్టెఁ దన్నవోన్నతపదవిన్.
మగధాధినాథునకు ము
న్నగపడి చెఱసాలలను మహాదుఃఖములన్
నొగులుచుఁ దన పాదాంబుజ
యుగళము చింతించుచున్న యుర్వీశ్వరులన్.
అ య్యవసరంబునఁ గృష్ణుండు దన దివ్యచిత్తంబున మఱవ నవ
ధరింపక చెఱలు విడిపించిన వారలు పెద్దకాలంబు కారాగృహం
బులఁ బెక్కుబాధలంబడి కృశీభూతశరీరు లగుటంజేసి రక్తమాంస
శూన్యంబులై త్వగస్థిమాత్రావశిష్టంబులును, ధూళిధూసరంబులు
నైన దేహంబులు గలిగి కేశపాశంబులు మాసి జటాబంధంబు లైన
శిరంబులతో మలిన వస్త్రులై చనుదెంచి యప్పుడు.
నవపద్మలోచను భవబంధమోచను
భరితశుభాకారు దురితదూరుఁ
గంగణకేయూరుఁ గాంచనమంజీరు
వివిధశోభితభూషు విగతదోషుఁ
బన్నగాంతవాహు భక్తమహోత్సాహు
నతచంద్రజూటు నున్నతకిరీటు
హరినీలనిభకాయు వరపీతకౌశేయుఁ
గటిసూత్రధారు జగద్విహారు
హార వనమాలికా మహితోరువక్షు
శంఖచక్రగదాపద్మశార్‌ఙ్గహస్తు
లలితశ్రీవత్సశోభితలక్షణాంగు
సుభగచారిత్రు దేవకీసుతునిఁ గాంచి.
భరితముదాత్ములై విగతబంధనులై నిజమస్తముల్‌ మురా
సురరిపు పాదపద్మములు సోఁకఁగ జాఁగిలి మ్రొక్కి నమ్రులై
కరములు మోడ్చి “యో! పరమకారుణికోత్తమ! సజ్జనార్తి సం
హరణ వివేకశీల! మహితాశ్రితపోషణ! పాపశోషణా!
వరద! పద్మనాభ! హరి! కృష్ణ! గోవింద!
దాసదుఃఖనాశ! వాసుదేవ!
యవ్యయాప్రమేయ! యనిశంబుఁ గావింతు
మిందిరేశ! నీకు వందనములు
ధీరవిచార! మమ్ము భవదీయ పదాశ్రయులన్ జరాసుతో
దారనిబంధనోగ్ర పరితాపము నీ కరుణావలోకనా
సారముచేత నార్చితివి; సజ్జనరక్షయు దుష్టశిక్షయు
న్నారయ నీకుఁ గార్యములు యాదవవంశపయోధిచంద్రమా!
అవధరింపుము మాగధాధీశ్వరుఁడు మాకు
బరమబంధుఁడు గాని పగయకాఁడు
ప్రకటిత రాజ్యవైభవ మదాంధీభూత
చేతస్కులము మమ్ముఁ జెప్ప నేల?
కమనీయ జలతరంగముల కైవడి దీప
శిఖవోలెఁ జూడ నస్థిరములైన
గురుసంపదలు నమ్మి పరసాధనక్రియా
గమ మేది తద్బాధకంబు లగుచుఁ
బరగు నన్యోన్య వైరానుబంధములను
బ్రజలఁ గారించుచును దుష్టభావచిత్తు
లగుచు నాసన్న మృత్యుభయంబు దక్కి
మత్తులై తిరుగుదురు దుర్మనుజు లంత.
కడపటిచేఁత నైహికసుఖంబులఁ గోల్పడి రిత్త కోర్కి వెం
బడిఁ బడి యెండమావులఁ బిపాసువులై సలిలాశ డాయుచుం
జెడు మనుజుల్‌ భవాబ్ధిదరిఁ జేరఁగలేక నశింతు; రట్టి యా
యిడుమలఁ బొందఁజాలము రమేశ! త్రిలోకశరణ్య! మాధవా!
వేదవధూశిరోమహితవీథులఁ జాల నలంకరించు మీ
పాదసరోజయుగ్మము శుభస్థితి మా హృదయంబులందు ని
త్యోదితభక్తిమైఁ దగిలియుండు నుపాయ మెఱుంగఁబల్కు దా
మోదర! భక్త దుర్భవపయోనిధితారణ! సృష్టికారణా!”
అని తను శరణము వేఁడిన
జననాథుల వలను సూచి సదమలభక్తా
వనచరితుఁడు పంకజలో
చనుఁ డిట్లను వారితోడ సదయామతియై.
“జనపతులార! మీ పలుకు సత్యము; రాజ్యమదాంధచిత్తులై
ఘనముగ విప్రులం బ్రజలఁ గాఱియఁ బెట్టుటఁ జేసి కాదె వే
న నహుష రావణార్జునులు నాశము నొందిరి; కాన ధర్మ పా
లనమునఁగాక నిల్చునె? కులంబుబలంబుఁ జిరాయురున్నతుల్‌.
అది గావున మీ మనంబుల దేహం బనిత్యంబుగాఁ దెలిసి.
మీరలు ధర్మముం దగవు మేరయుఁ దప్పక భూజనాళిఁ బెం
పారుచు సౌఖ్యసంపదల నందఁగఁ బ్రోచుచు భూరియజ్ఞముల్‌
గౌరవవృత్తి మత్పరముగా నొనరింపుచు మామకాంఘ్రి పం
కేరుహముల్‌ భజించుచు నకిల్బిషులై చరియింపుఁ డిమ్ములన్.
అట్లయిన మీరలు బ్రహ్మసాయుజ్య ప్రాప్తులయ్యెదురు; మదీయ
పాదారవిందంబులందుఁ జలింపని భక్తియుఁ గలుగునని యాన
తిచ్చి యా రాజవరుల మంగళస్నానంబులు సేయించి, వివిధ
మణి భూషణ మృదులాంబర మాల్యానులేపనంబు లొసంగి,
భోజన తాంబూలాదులం బరితృప్తులం జేసి, యున్నత రథాశ్వ
సామజాధిరూఢులం గావించి, నిజరాజ్యంబులకుఁ బూజ్యులంచేసి,
యనిచిన.
నరవరు లీ చందంబున
మురసంహరుచేత బంధమోక్షణులై సు
స్థిరహర్షంబులతో నిజ
పురములకుం జనిరి శుభవిభూతి తలిర్పన్.
హరిమంగళగుణకీర్తన
నిరతముఁ గావించుచును వినిర్మలమతులై
గురుబంధుపుత్త్రజాయా
పరిజన మలరంగఁ గృష్ణుఁ బద్మదళాక్షున్.
బహుప్రకారంబులం బొగడుచుఁ దమతమ దేశంబులకుం జని.
నళినదళలోచనుఁడు దముఁ
దెలిపిన సద్ధర్మపద్ధతినిఁ దగవరులై
యిలఁ బరిపాలించుచు సుఖ
ముల నుండిరి మహితనిజవిభుత్వము లలరన్.
ఇట్లు కృష్ణుండు జరాసంధవధంబును, రాజలోకంబునకు బంధ
మోక్షణంబును గావించి, వాయునందన వాసవనందనులుందా
నును జరాసంధతనయుండగు సహదేవుండు సేయు వివిధంబు
లగు పూజలు గైకొని, యతని నుండ నియమించి, యచ్చోటు
గదలి కతిపయప్రయాణంబుల నింద్రప్రస్థపురంబునకుంజనుదెంచి
తద్ద్వార ప్రదేశంబున విజయశంఖంబులు పూరించినఁ బ్రతిపక్ష
భయదంబును, బాంధవప్రమోదంబునునగు నమ్మహాఘోషంబు
విని, పౌరజనంబులు జరాతనయు మరణంబు నిశ్చయించి సంత
సిల్లిరి; వారిజాక్షుండును భీమసేన పార్థులతోఁ బురంబు ప్రవేశించి
ధర్మనందనునకు వందనం బాచరించి, తమ పోయిన తెఱంగును
నచ్చట జరాసంధుని వధియించిన ప్రకారంబును సవిస్తరంబుగా
నెఱింగించిన నతండు విస్మయవికచలోచనంబుల నానందబాష్పం
బులుగురియ, న మ్మాధవు మాహాత్మ్యంబునకుఁదమ యందలి
భక్తి స్నేహ దయాది గుణంబులకుం బరితోషంబు నొందుచుఁ
గృష్ణునిం జూచి యిట్లనియె.
“కమాలాక్ష! సర్వలోకములకు గురుఁడవై
తేజరిల్లెడు భవదీయమూర్తి
యంశాంశసంభవు లగు లోకపాలురు
నీ యాజ్ఞఁ దలమోచి నిఖిలభువన
పరిపాల నిపుణులై భాసిల్లుచున్న వా;
రట్టి నీ కొక నృపునాజ్ఞ సేయు
టరయ నీమాయ గాకది నిక్కమే? యేక
మై యద్వితీయమై యవ్యయంబు
నైన నీ తేజమున కొక హాని గలదె?
చిన్మయాకార! నీ పాదసేవకులకు
నాత్మపరభేదబుద్ధి యెందైనఁ గలదె?
పుండరీకాక్ష! గోవింద! భువనరక్ష!”
