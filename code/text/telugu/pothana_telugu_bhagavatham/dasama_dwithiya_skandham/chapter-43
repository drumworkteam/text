ఘనకుపితాత్ముఁడై యమునఁ గన్గొని రాముఁడు వల్కె డాయఁ జీ
రినఁ జనుదేక తక్కితి పురే! విను నిందఱుఁ జూడ మద్భుజా
సునిశిత లాంగలాగ్రమున సొంపఱ నిప్పుడు నూఱు త్రోవలై
చన వెసఁ జించి వైతు నని చండ పరాక్రమ మొప్ప నుగ్రుఁడై.
అట్లు కట్టలుక రాము డుద్దామం బగు బాహుబలంబున హలంబు
సాఁచి య మ్మహావాహినిం దగిల్చి పెకలి రాఁ దిగిచిననన్నది భయ
భ్రాంతయై సుందరీరూపంబు గైకొని యతిరయంబునం జనుదెంచి,
య య్యదువంశతిలకుం డగు హలధరుని పాదారవిందంబులకు
వందనం బాచరించి యిట్లనియె.
“బలరామా! ఘనబాహ! నీ యతుల శుంభద్విక్రమం బంగనల్‌
దెలియం జాలెడివారె? యీ యఖిలధాత్రీభారధౌరేయ ని
శ్చల సత్త్వుండగు కుండలీశ్వరుఁడునుం జర్చింప నీ సత్కళా
కలితాంశ ప్రభవుండు; నీ గురు భుజా గర్వంబు సామాన్యమే?”
అని వినుతించి “యేను భవదంఘ్రి సరోజము లాశ్రయించెదన్
ననుఁగరుణింపు” మన్న యదునందనుఁడన్నదిఁ “బూర్వమార్గవై
చను” మని కామినీనికరసంగతుఁడై జలకేళి సల్పె నిం
పెనయఁ గరేణుకాయుత మదేభముచాడ్పున న మ్మహానదిన్.
అంత జలకేళి సాలించి సంతసంబు
నందుచుండ వినీలవస్త్రాదిరత్న
మండనంబులుఁ గాంచనమాలికయును
దెచ్చి హలి కిచ్చి చనె నా నదీలలామ.
అవి యెల్లఁ దాల్చి హలధరుఁ
డవిరళగతి నొప్పి వల్లవాంగనలును దా
దివిజేంద్రుఁ బోలి మహి తో
త్సవమున వర్తించుచుండె సౌఖ్యోన్నతుఁ డై.
అవనీశ! యిట్లు హలమునఁ
దివిచినఁ గాళింది వ్రయ్య దెలియఁగ నేఁడున్
భువి నుతి కెక్కెను రాముని
ప్రవిమలతరమైన బాహుబలసూచకమై.
అంత బలభద్రుండు వ్రజసుందరీ సమేతుండై నందఘోషంబునం
బరితోషంబు నొందుచుండె, నంత నక్కడఁ గరూశాధిపతి యైన
పౌండ్రకుండు తన దూతం బిలిచి యిట్లనియె.
