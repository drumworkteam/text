అంత నా ధ్వని విని బలవంతుండైన జాంబవంతుఁడు వచ్చి తన
స్వామి యని కృష్ణు నెఱుంగక ప్రాకృత పురుషుం డని తలంచి
కృష్ణునితో రణంబు చేసె; నందు.
పలలమునకుఁ బోరెడు డే
గలక్రియ శస్త్రములఁ దరులఁ గరముల విజయే
చ్ఛల నిరువదియెనిమిది దిన
ములు వోరిరి నగచరేంద్రముఖ్యుఁడు హరియున్.
అడిదములుఁ దరులు విఱిగిన
బెడిదము లగు మగతనములు బిఱుతివక వడిం
బిడుగులవడువునఁ బడియెడి
పిడికిటిపోటులను గలన బెరసి రిరువురున్.
స్ప ష్టాహంకృతు లుల్లసిల్ల హరియున్ భల్లూకలోకేశుఁడున్
ముష్టాముష్టి నహర్నిశంబు జయసమ్మోహంబునం బోరుచోఁ
బుష్టిం బాసి ముకుంద ముష్టిహతులం బూర్ణశ్రమోపేతుఁడై
పిష్టాంగోరు శరీరుఁడై యతఁడు దా భీతాత్ముఁడై యిట్లనున్.
“దేవా! నిన్నుఁ బురాణపురుషు నధీశ్వరు విష్ణుం బ్రభవిష్ణు నెఱుం
గుదు; సర్వభూతంబులకుం బ్రాణ ప్రతాప ధైర్యబలంబులు నీవ;
విశ్వంబునకు సర్గస్థితిలయంబు లెవ్వ రాచరింతురు, వారికి సర్గ
స్థితిలయంబులఁ జేయు నీశ్వరుండవు నీవ; యాత్మవు నీవ”
యని మఱియును.
బాణాగ్ని నెవ్వఁడు పఱపి పయోరాశి
నింకించి బంధించి యేపు మాపెఁ
బరఁగ నెవ్వఁడు ప్రతాప ప్రభారాశిచే
దానవగర్వాంధతమస మడఁచెఁ
గంజాతములు ద్రెంచు కరిభంగి నెవ్వఁడు
దశకంఠుకంఠబృందములు ద్రుంచె
నా చంద్రసూర్యమై యమరు లంకారాజ్య
మునకు నెవ్వఁడు విభీషణుని నిలిపె
నన్ను నేలిన లోకాధినాథుఁ డెవ్వఁ
డంచితోదారకరుణారసాబ్ధి యెవ్వఁ
డాతఁడవు నీవ కావె; మహాత్మ! నేఁడు
మాఱుపడి యెగ్గు సేసితి మఱవవలయు.
అని యిట్లు పరమభక్తుండయిన జాంబవంతుండు వినుతించిన
నతని శరీర నిగ్రహ నివారణంబుగా భక్తవత్సలుండైన హరి దన
కరంబున నతని మేను నిమిరి గంభీర భాషణంబుల నిట్లనియె.
“ఈ మణి మాచేఁ బడె నని
తామసు లొనరించు నింద దప్పెడు కొఱకై
నీ మందిర మగు బిలమున
కే మరుదెంచితిమి భల్లుకేశ్వర! వింటే!”
అనిన విని సంతసించి జాంబవంతుఁడు మణియునుం, దన
కూఁతు జాంబవతి యను కన్యకామణియునుం దెచ్చి హరికిం
గానికఁగా సమర్పించె; నటమున్న హరివెంట వచ్చిన వారలు
బిలంబువాకిటం బండ్రెండు దినంబులు హరిరాక కెదురుచూచి
వేసరి వగచి పురంబునకుం జని; రంత దేవకీవసుదేవులును
రుక్మిణియును మిత్ర బంధు జ్ఞాతి జనులును గుహ సొచ్చి
కృష్ణుండు రాక చిక్కె నని శోకించి.
దుర్గమ మగు బిలమున హరి
నిర్గతుఁడై చేరవలయు నేఁ డని పౌరుల్‌
వర్గములై సేవించిరి
దుర్గం గృతకుశలమార్గఁ దోషితభర్గన్.
డోలాయిత మానసులై
జాలింబడి జనులు గొలువఁ జండిక పలికెన్
“బాలామణితో మణితో
హేలాగతి వచ్చు నంబుజేక్షణుఁ” డనుచున్.
యత్నము సఫలం బయిన స
పత్న సమూహములు బెగడఁ బద్మాక్షుం డా
రత్నముతోఁ గన్యాజన
రత్నముతోఁ బురికి వచ్చె రయమున నంతన్.
మృతుఁ డైనవాఁడు పునరా
గతుఁడైన క్రియం దలంచి కన్యామణి సం
యుతుఁడై వచ్చిన హరిఁ గని
వితతోత్సవ కౌతుకముల వెలసిరి పౌరుల్‌.
