చలమున గాంధారేయుఁడు
లలిత గదాయుద్ధగౌశలము నేర్చెఁ దగన్
హలిచే నాశ్రితనిర్జర
ఫలిచేఁ ద్రైలోక్యవీరభటగణబలిచేన్.
అటఁ గృష్ణుండును ద్వారకానగరంబునకుం జని శతధన్వుని మర
ణంబును మణి లేకుండుటయును, సత్యభామకుం జెప్పి, సత్య
భామా ప్రియకరుండు గావున సత్రాజిత్తునకుఁ బరలోకక్రియలు
సేయించె; నక్రూర కృతవర్మలు శతధన్వు మరణంబు విని వెఱచి
ద్వారకానగరంబు వెడలి బహు యోజన దూర భూమికిం జని;
రక్రూరుండు లేమిం జేసి వానలు లేక మహోత్పాతంబులును,
శరీర మానస తాపంబులును ద్వారకా వాసులకు సంభవించిన
నందుల వృద్ధజనులు బెగడి హరి కిట్లనిరి.
“కమలాక్ష! వినవయ్య! కాశీశుఁ డేలెడి
కుంభిని వానలు గురియకున్నఁ
గోరి శ్వఫల్కునిఁ గొనిపోయి యతనికిఁ
గాందిని యనియెడు కన్య నిచ్చి
కాశీవిభుండు సత్కారంబు సేసిన
వానలు గురిసె నా వసుధమీఁద;
నాతని పుత్త్రకుఁ డైన యక్రూరుండు
నంతటివాఁడు, మహాతపస్వి
మరలి వచ్చెనేని మాను నుత్పాతంబు
లెల్ల; వాన గురియు నీ స్థలమున;
దేవ! యతనిఁ దోడితెప్పింపు; మన్నింపు;
మానవలయుఁ బీడ మానవులకు.
అని పలుకు పెద్దల పలుకు లాకర్ణించి దూతలం బంపి కృష్ణుం
డక్రూరుని రావించి పూజించి ప్రియకథలు కొన్ని సెప్పి సకలలోక
జ్ఞుండు గావున మృదుమధుర భాషణంబుల నతని కిట్లనియె.
“తా నేగుతఱి శతధన్వుండు మణిఁ దెచ్చి
నీ యింటఁ బెట్టుట నిజము తెలిసి
నాఁడ, సత్రాజిత్తునకుఁ బుత్త్రకులు లేమి
నతనికిఁ గార్యంబు లాచరించి
విత్తంబు ఋణమును విభజించుకొనియెద
రతని పుత్త్రిక లెల్ల, నతఁడు పరుల
చేత దుర్మరణంబుఁ జెందినాఁ, డతనికై
సత్కర్మములు మీఁద జరుపవలయు,
మఱి గ్రహింపు మీవ, మా యన్న నను నమ్మఁ
డెలమి బంధుజనుల కెల్లఁ జూపు
మయ్య! నీ గృహమున హాటక వేదికా
సహితమఖము లమరు సంతతమును”.
అని యిట్లు సామవచనంబులు హరి పలికిన నక్రూరుండు వస్త్ర
చ్ఛన్నంబైన మణిం దెచ్చి హరి కిచ్చిన.
సంతసమంది బంధుజనసన్నిధికిన్ హరి దెచ్చి చూపె; న
శ్రాంతవిభాసమాన ఘృణిజాలపలాయిత భూనభోంతర
ధ్వాంతము, హేమభారచయవర్షణవిస్మిత దేవ మానవ
స్వాంతముఁ, గీర్తి పూరితదిశావలయాంతము నా శమంతమున్.
చక్రాయుధుఁ డీ క్రియఁ దన
యక్రూరత్వంబు జనుల కందఱకును ని
ర్వక్రముగఁ దెలిపి క్రమ్మఱ
నక్రూరుని కిచ్చె మణిఁ గృపా కలితుండై.
ఘనుఁడు భగవంతుఁ డీశ్వరుఁ
డనఘుఁడు మణి దెచ్చి యిచ్చినట్టి కథనమున్
వినినఁ బఠించినఁ దలఁచిన
జనులకు దుర్యశముఁ బాపసంఘముఁ దలఁగున్.
