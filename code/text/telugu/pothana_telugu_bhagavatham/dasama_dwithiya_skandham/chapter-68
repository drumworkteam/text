అట్లు సని మొదలం ప్రభాసతీర్థంబుననవగాహంబు సేసి, యందు
దేవర్షిపితృతర్పణంబులు సంప్రీతిం గావించి విమలతేజోధను లగు
భూసురప్రవరులు దనతోనరుగుదేరం గదలి చని క్రమంబున సర
స్వతియు బిందుసరోవరంబును వజ్రతీర్థంబును విశాలానదియు
సరయువును యమునయు జాహ్నవీతీర్థంబును గనుంగొనుచు
నచటనచట నవగాహన దేవర్షిపితృతర్పణ బ్రాహ్మణ సంతర్పణం
బులను భూసుర యుక్తుండై నడపుచుం జని సకలలోకస్తుత్యం
బును నిఖిలముని శరణ్యంబు నగు నైమిశారణ్యంబు సొచ్చి;
యందు దీర్ఘసత్త్రంబు నడపుచున్న ముని జనంబులం గనుం
గొనిన; వారును ప్రత్యుత్థానంబు సేసి రామునకు వినతు లై
యాసన పూజా విధానంబులు గావించిన నతండును బ్రముదిత
మానసుం డగుచు సపరివారంబుగాఁ గూర్చున్న యెడ.
ఆ నెఱిఁ దనుఁ గని ప్రత్యు
త్థాన నమస్కారవిధులు దగ నడపక పెం
పూనిన పీఠముపై నా
సీనుండగు సూతు శేముషీవిఖ్యాతున్.
కనుంగొని యతని సమీపంబున నున్న విప్రవరులం జూచి
రాముండు రోషించి “వీఁడు నన్నుఁ గని లేవకుండుటకు హేతు
వెయ్యదియొకో? ఈ ప్రతిలోమజాతుండు మునిగణ సభాస్థలం
బునఁ దానొక్క ముఖ్యుండ పోలె దురభిమానంబున శక్తిమను
మని వలనంగొన్ని కథలు గాథలు గఱచి విద్వద్గణ్యునివిధంబున
విఱ్ఱవ్రీఁగెడును; నీచాత్ముం డభ్యసించు విద్య లెల్లను మనంబున
విచారించి చూచిన మదకారణంబులు గాని సత్త్వగుణగరిష్ఠంబు
లుగావు; ధర్మసంరక్షణంబు సేయ నవతరించిన మాకు నిట్టి
దుష్టమర్దనం బవశ్యకర్తవ్యం, బని తలఁచి హస్తంబున ధరించిన
కుశాగ్రంబున నా సూతుని వధించిన నక్కడి మునీంద్రు లెల్ల
హాహాకారంబులతోడం దాలాంకునిఁ జూచి యిట్లనిరి.
“అనఘా! యితనికి బ్రహ్మా
సన మే మిచ్చుటను నీవు సనుదే నితఁ డా
సనము దిగఁడయ్యె నింతయు
మును నీమది నెఱుఁగ నర్థముం గలదె? హలీ!
ఎఱిఁగెఱిఁగి బ్రహ్మహత్యా
దురితంబున నీమనంబు దూకొనెఁ బాపో
త్తరణ ప్రాయశ్చిత్తము
దొరఁకొని కావింపు మయ్య దుర్జనహరణా!
అదియునుం గాక పరమపావనుండవైన నీవు ధర్మంబుదప్పిన
నెవ్వరు మాన్పంగలరు? కావునఁ బ్రాయశ్చిత్తంబు గైకొని నడప
కున్న ధర్మంబునిలువ; దట్లుగావున దీనికిఁబ్రతీకారంబు పుట్టిం
పు” మనిననతండు వారలంగనుంగొని “తామసంబుననిట్టి పాపం
బు సేయంబడియె; దీనికి ముఖ్యపక్షంబునఁ బ్రతికృతి యెఱింగిం
పుండు, వీనికి నాయువును బహుసత్త్వంబును నొసంగిన మీకి
ష్టంబగునే నట్లు నాయోగమాయచేఁ గావింతు” నన నమ్మునులు
నీయస్త్రమాహాత్మ్యంబునకు మృత్యువునకు మాకు నెవ్విధంబున
వైకల్యంబు నొందకుండునట్లుగావింపుమనిన నతండందఱం జూచి
యప్పుడు.
ధాత్రీవర సమధిక చా
రిత్రుఁడు హలపాణి పలికె ధృతి “నాత్మా వై
పుత్త్రక నామాసి” యను ప
విత్ర శ్రుతి వాక్యసరణి విశదం బగుటన్.
ఈ సూతసూనుఁ డిపుడు మ
హాసత్త్వము నాయువును ననామయమును వి
ద్యా సామర్థ్యము గలిగి సు
ధీసత్తములార! యీక్షితిన్ విలసిల్లున్.”
అని సూతుం బునర్జీవితుంగాఁ జేసి మునులం జూచి యిట్లనియె.
“ఏ నెఱుంగక చేసిన యీ యవజ్ఞ
శాంతి వొంద నేయది యభీష్టంబు మీకు
దానిఁ గావింతు” ననిన మోదంబు నొంది
పలికి రత్తాపసులు హలపాణిఁ జూచి.
“హలధర! యిల్వలుండను సురారితనూజుఁడు పల్వలుండు నాఁ
గలఁడొక దానవుండు బలగర్వమునం బ్రతిపర్వమందు న
చ్చలమున వచ్చి మా సవనశాలల మూత్ర సురాస్ర పూయ వి
ట్పలలము లోలిమైఁ గురిసి పాడఱఁ జేయును యజ్ఞవాటముల్‌.
కావున దుష్టదానవుం ద్రుంచుటయు మాకుం గరంబు సంతసం
బగు; నంతమీఁద నీవు విమలచిత్తుండవై భారతవర్షంబునం గల
తీర్థంబుల ద్వాదశమాసంబు లవగాహనంబు సేయు; మట్లయిన
సర్వపాపనిష్కృతి యగునని పలుకునంతఁ బర్వసమాగమంబైన.
మునులు యజ్ఞక్రియోన్ముఖు లౌటఁ గనుఁగొని
పఱతెంచి యసుర తద్భవనములను
రక్త విణ్మూత్ర సురా మాంసజాలంబు
నించి హేయంబు గావించి పెలుచఁ
బెంధూళి ఱాలును బెల్లలు నురలెడు
చక్రానిలము వీఁచి చదల నపుడు
గాటుకకొండ సంగతిఁ బొల్చు మేను తా
మ్ర శ్మశ్రు కేశ సమాజములును
నవ్యచర్మాంబరము భూరినాసికయును
గఱకు మిడిగ్రుడ్లు నిప్పులు గ్రక్కు దృష్టి
వ్రేలు పెదవులు దీర్ఘకరాళ జిహ్వి
కయును ముడివడ్డబొమలును గలుగువాని.
కనియెం దాలాంకుఁ డుద్యత్కటచటుల నటత్కాలదండాభశూలున్
జనరక్తాసిక్తతాలున్ సమధిక సమరోత్సాహలోలుం గఠోరా
శనితుల్యోదగ్ర దంష్ట్రా జనిత శిఖకణాచ్ఛాదితాశాంతరాళున్
హననవ్యాపారశీలు న్నతి దృఢఘనమస్తాస్థిమాలుం గరాళున్
వెండియుఁ గ్రొమ్మెఱుంగు లుడువీథి వెలుంగఁగ నుల్లసద్గదా
దండముఁ గేలఁ ద్రిప్పుచు నుదారత రా బలభద్రుఁ డాసురో
ద్దండవిఘాతులౌ ముసలదారుణలాంగలముల్‌ దలంప మా
ర్తాండనిభంబులై యెదురఁ దత్‌క్షణమాత్రన తోఁచినన్ వెసన్.
అట్లు సన్నిహితంబులైన తన కార్యసాధనంబులగు నిజసాధనం
బులు ధరియించి యప్పుడు.
