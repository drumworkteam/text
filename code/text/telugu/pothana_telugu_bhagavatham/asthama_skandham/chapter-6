చతుర్థమనువు కాల ప్రసంగంబు వివరించెద.
మానవాధీశ్వర! మనువు నాలవవాఁడు
తామసుం డనఁగ నుత్తముని భ్రాత
పృథ్వీపతులు కేతు వృష నర ఖ్యాత్యాదు
లతని పుత్రులు పద్గు రధికబలులు;
సత్యకహరి వీర సంఙ్ఞలు వేల్పులు;
త్రిశిఖనామమువాఁడు దేవవిభుఁడు;
మునులు జ్యోతిర్వ్యోమ ముఖ్యులు; హరి పుట్టె
హరిమేధునకుఁ బ్రీతి హరిణియందు;
గ్రాహబద్ధుఁ డయిన గజరాజు విడిపించి
ప్రాణభయము వలనఁ బాపి కాచె
హరి దయాసముద్రుఁ డఖిలలోకేశ్వరుఁ"
డనిన శుకునిఁ జూచి యవనివిభుఁడు.
