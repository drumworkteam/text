ఇంతితంతై, వటుఁడింతయై మఱియుఁ దా నింతై నభోవీథిపై
నంతై తోయదమండలాగ్రమున కల్లంతై ప్రభారాశిపై
నంతై చంద్రుని కంతయై ధ్రువునిపై నంతై మహర్వాటిపై
నంతై సత్యపదోన్నతుం డగుచు బ్రహ్మాండాంత సంవర్ధియై.
రవిబింబం బుపమింపఁ బాత్రమగు ఛత్రంబై శిరోరత్నమై
శ్రవణాలంకృతియై గళాభరణమై సౌవర్ణకేయూరమై
ఛవిమత్కంకణమై కటిస్థలి నుదంచద్ఘంటయై నూపుర
ప్రవరంబై పదపీఠమై వటుఁడు దా బ్రహ్మాండమున్ నిండుచోన్.
ఇట్లు విష్ణుండు గుణత్రయాత్మకంబగు విశ్వరూపంబు ధరియించి
భువియును, నభంబును, దివంబును, దిశలును, దిశాఛిద్రంబు
లును, సముద్రంబులునుఁ, జలదచల భూతనివహంబులుం దానయై
యేకీభవించి, క్రమక్రమంబున భూలోకంబునకుం బొడవై భువర్లో
కంబు నతిక్రమించి, సువర్లోకంబును దలకడచి, మహర్లోకంబు దాఁటి,
జనలోకంబునకు మీఁదై, తపంబునకు నుచ్ఛ్రితుండై, సత్యలోకంబు
కంటె నౌన్నత్యంబు వహించి, యెడ లిఱుములు సందులు రంధ్ర
ములు లేకుండ నిండి, మహాదేహ మహితుండై చరణతలంబున
రసాతలంబునుఁ, బాదంబుల మహియును, జంఘల మహీధ్రంబు
లును, జానువులఁ బతత్త్ర్రిసముదయంబులును, నూరువుల నింద్రసేన
మరుద్గణంబులును, వాసస్థ్సలంబున సంధ్యయు, గుహ్యంబునఁ
బ్రజాపతులును, జఘనంబున దనుజులును, నాభిని నభంబును,
నుదరంబున నుదధిసప్తకంబును, నురంబున దారకానికరంబును,
హృదయంబున ధర్మంబును, నురోజంబుల ఋతసత్యంబులును,
మనంబునఁ జంద్రుండును, వక్షంబున గమలహస్త యగు లక్ష్మియుఁ,
గంఠంబున సామాది సమస్త వేదంబులును, భుజంబులఁ బురంద
రాది దేవతలునుఁ, గర్ణంబుల దిశలును, శిరంబున నాకంబును, శిరో
జంబుల మేఘంబులును, నాసాపుటంబున వాయువును, నయ
నంబుల సూర్యుండును, వదనంబున వహ్నియు, వాణి నఖిలచ్ఛంద
స్సముదయంబును, రసనంబున జలేశుండును, భ్రూయుగళం
బున విధినిషేధంబులును, ఱెప్పల నహోరాత్రంబులును, లలాటం
బునఁ గోపంబును, నధరంబున లోభంబును, స్పర్శంబునఁ గామం
బును, రేతంబున జలంబును, బృష్ఠంబున నధర్మంబును, గ్రమణం
బుల యఙ్ఞంబులును, ఛాయల మృత్యువును, నగవులవలన ననేక
మాయావిశేషంబులును, రోమంబుల నోషధులును, నాడీప్రదేశం
బుల నదులును, నఖంబుల శిలలును, బుద్ధి నజుండును, బ్రాణం
బుల దేవర్షిగణంబులును, గాత్రంబున జంగమ స్థావర జంతు సంఘం
బులును గలవాఁడయి, జలధరనినద శంఖ శార్ఙ సుదర్శన గదాదండ
ఖ డ్గాక్షయ బాణతూణీర విభ్రాజితుండును, మకరకుండల కిరీట కే
యూర హార కటక కంకణ కౌస్తుభమణి మేఖలాంబర వనమాలికా
విరాజితుండును, సునంద నంద జయ విజయ ప్రముఖ పరిచర
వాహినీ సందోహ పరివృతుండును, నమేయ తేజోవిరాజితుండును,
నై బ్రహ్మాండంబు దన మేనికప్పు తెఱంగున నుండ విజృంభించి.
ఒక పాదంబున భూమి గప్పి దివి వే ఱొంటన్ నిరోధించి యొం
డొకటన్ మీఁది జగంబు లెల్లఁ దొడి, నొండొంటిన్ విలంఘించి. ప
ట్టక బ్రహాండకటాహముం బెటిలి వేండ్రంబై పరుల్ గానరా
కొకఁడై వాగ్దృగలభ్యుఁడై హరి విభుం డొప్పారె విశ్వాకృతిన్.
ఒక పదంబు క్రింద నుర్వి పద్మము నంటి
కొన్న పంకలవము కొమరుఁ దాల్చె;
నొకటి మీఁదఁ దమ్మి కొదిఁగిన తేఁటినా
వెలసె మిన్ను నృప! త్రివిక్రమమున.
తత్సమయంబున.
జగము లెల్ల దాఁటి చనిన త్రివిక్రము
చరణనఖర చంద్ర చంద్రికలను
బొనుఁగు పడియె సత్యమున బ్రహ్మతేజంబు
దివసకరుని రుచుల దివియ బొలె.
భవబంధములఁ బాసి బ్రహ్మలోకంబునఁ
గాపురంబులు చేయు ఘనులు రాజు
లా మరీచ్యాదులు, నా సనందాదులు
నా దివ్యయోగీంద్రు లచట నెపుడు
మూర్తిమంతంబులై మ్రోయు పురాణ త
ర్కామ్నాయ నియమేతిహాస ధర్మ
సంహితాదులు గురుఙ్ఞానాగ్నినిర్దగ్ద
కర్ములై మఱియును గలుగునట్టి
వార లెల్లఁ జొచ్చి వచ్చి సర్వాధిపు
నంఘ్రిఁ జూచి మ్రొక్కి రధిక భక్తిఁ
దమ మనంబు లందుఁ దలచు నిధానంబుఁ
గంటి మనుచు నేఁడు మంటి మనుచు.
తన పుట్టిల్లిదె పొమ్మటంచు నజుఁడుం దన్నాభిపంకేరుహం
బు నిరీక్షించి నటించి యున్నత పదంబుం జూచి తత్పాదసే
చనముం జేసెఁ గమండలూదకములం జల్లించి; తత్తోయముల్
వినువీథిం బ్రవహించె దేవనదినా విశ్వాత్ముకీర్తిప్రభన్.
తత్సమయంబున.
యోగమార్గంబున నూహించి బహువిధ
పుష్పదామంబులఁ బూజ చేసి
దివ్యగంధంబులుఁ దెచ్చి సమర్పించి
ధూపదీపములఁ దోడ్తోడ నిచ్చి
భూరి లాజాక్షతంబులు జల్లి ఫలములుఁ
గానిక లిచ్చి రాగములఁ బొగడి
శంఖాదిరవములు జయఘోషములుఁ జేసి
"కరుణాంబునిధి! త్రివిక్రమ!" యటంచు
బ్రహ్మ మొదలు లోకపాలురుఁ గొనియాడి;
రెల్ల దిశల వనచరేశ్వరుండు
జాంబవంతుఁ డరిగి చాటె భేరిధ్వని
వెలయఁ జేసి విష్ణు విజయ మనుచు.
అన్నిజగంబులఁ దానై
యున్న జగన్నాథుఁ జూడ నొగి భావింపం
గ న్నందక మన మందక
సన్నుతులం జేసి రపుడు సభ్యులు బలియున్.
