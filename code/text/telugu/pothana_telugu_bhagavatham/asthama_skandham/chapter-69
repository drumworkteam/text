రవి మధ్యాహ్నమునం జరింప గ్రహతారాచంద్రభద్రస్థితిన్
శ్రవణద్వాదశినాఁడు శ్రోణ నభిజి త్సంఙ్ఞాత లగ్నంబునన్
భువనాధీశుఁడు పుట్టె వామనగతిం బుణ్యవ్రతోపేతకున్
దివిజాధీశ్వరు మాతకుం బరమపాతివ్రత్య విఖ్యాతకున్.
మఱియు నద్దేవుండు శంఖచక్రగదా కమల కలిత చతుర్భుజుండునుఁ
బిశంగవర్ణవస్త్రుండును. మకర కుండల మండిత గండ భాగుండును,
శ్రీవత్సవక్షుండును, నళినచక్షుండును, నిరంతర శ్రీ విరాజిత రోలంబ
కదం బాలంబిత వనమాలికా పరిష్కృతుండును, మణి కన కాంచిత
కాంచీవలయాంగద కిరీటహార నూపురాలంకృతుండునుఁ, గమనీయ
కంఠ కౌస్తుభాభరణుండును, నిఖిల జన మనోహరణుండునునై
యవతరించిన సమయంబున.
చింతం బాసిరి యక్ష తార్క్ష్య సుమన స్సిద్ధోరగాధీశ్వరుల్
సంతోషించిరి సాధ్య చారణ మునీశ బ్రహ్మవిద్యాధరుల్
గాంతిం జెందిరి భానుచంద్రములు; రంగద్గీత వాద్యంబులన్
గంతుల్ వైచిరి మింటఁ గింపురుషులున్ గంధర్వులుం గిన్నరుల్.
దిక్కులకావిరి వాసెను
నెక్కువ నిర్మలత నొందె నేఁడు పయోధుల్
నిక్కమెయి నిలిచె ధరణియుఁ
జుక్కల త్రోవయును విప్రసుర సేవ్యములై.
ముంపుఁగొని విరుల వానల
జొంపంబులు గురియు సురలు, సమనోమధువుల్
తుంపర లెగయఁ బరాగపు
రొంపుల భూభాగమతి నిరూషిత మయ్యెన్.
తదనంతరంబ
ఈ మహానుభావుఁ డె ట్లింత కాలంబు
నుదర మందు నిలిచి యుండె ననుచు
నదితి వెఱఁగుపడియె నానంద జయశబ్ద
ములను గశ్యపుండు మొగి నుతించె.
అంత న వ్విభుండు సాయుధసాలంకారంబగు తన దివ్యరూపంబు
నుజ్జగించి రూపాంతరం బంగీకరించి కపటవటు చందంబున నుపన
యనవయస్కుండైన వామన బాలకుండై తల్లి ముంగటఁ గుమార
సముచితాలాపంబు లాడుఁచు గ్రీడించు సమయంబున నదితియుం
దనయ విలోకన పరిణామ పారవశ్యంబున.
"నన్నుఁ గన్న తండ్రి! నా పాలి దైవమ!
నా తపఃఫలంబ! నా కుమార!
నాదు చిన్ని వడుగ! నా కులదీపిక!
రాఁగదయ్య; భాగ్య రాశి వగుచు
అన్నా! ర" మ్మని డగ్గఱి
చన్నుల పాలేఱువాఱ సంశ్లేషిణి యై
చిన్నారి మొగము నివురుచుఁ
గన్నారం జూచెఁ గన్నకడుపై యుంటన్.
పురు డీ బోటికి నిందిర
పురు డంబిక గాక యొరులు పురుడే? యనుచున్
బురుటాలికిఁ బది దినములు
పురుడు ప్రవర్తించి రెలమిఁ బుణ్యపు గరితల్.
అంత న బ్బాలునకు సంతసంబున మహర్షులు కశ్యపప్రజాపతిం
బురస్కరించుకొని సముచితోపనయనకర్మ కలాపంబులు చేయించిరి;
సవిత సావిత్రి నుపదేశించె, బృహస్పతి యఙ్ఞోపవీతధారణంబునుఁ,
గశ్యపుండు ముంజియుఁ, గౌపీనం బదితియు, ధరణి కృష్ణాజినంబును,
దండంబు వనస్పతి యగు సోముండును, గగనాధిష్ఠానదేవత ఛత్రం
బునుఁ, గమండలువు బ్రహ్మయు, సరస్వతి యక్షమాలికయు,
సప్తర్షులు కుశపవిత్రంబులు నిచ్చిరి; మఱియును.
బిక్షాపాత్రిక నిచ్చెను
యక్షేశుఁడు వామనునకు; నక్షయ మనుచున్
సాక్షాత్కరించి పెట్టెను
బిక్షునకు భవాని పూర్ణబిక్ష నరేంద్రా!
శుద్ధబ్రహ్మర్షి సమా
రాద్ధుండై విహితమంత్రరాజిఁ జదువుచుం
బ్రోద్ధంబగు ననలంబున
వృద్ధాచారమున వటుఁడు వేల్చెన్ గడకన్!
