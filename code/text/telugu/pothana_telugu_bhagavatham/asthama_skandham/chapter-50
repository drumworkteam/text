అప్పుడు నముచి నిలువంబడి.
తన చుట్టంబులఁ జంపె వీఁడనుచు నుద్యత్క్రోధ శోకాత్ముఁడై
కనకాంతంబును నశ్మసారమయమున్ ఘంటాసమేతంబునై
జనదృ గ్దుస్సహమైన శూలము నొగిన్ సారించి వైచెన్ సురేం
ద్రునిపై "దీన హతుండవౌ" దని మృగేంద్రుంబోలి గర్జించుచున్.
ఆకాశంబున వచ్చు శూలమును జంభారాతి ఖండించి నా
నా కాండంబుల వాని కంఠము దెగన్ దంభోళియున్ వైచె న
స్తోకేంద్రాయుధమున్ సురారిగళముంద్రుంపంగ లేదయ్యె; వా
డాకంపింపక నిల్చె దేవవిభుఁ డత్యాశ్చర్యముం బొందఁగన్.
ఇట్లు నిలిచి యున్న నముచిం గనుంగొని వజ్రంబు ప్రతిహతం బగు
టకు శంకించి బలభేది దన మనంబున.
"కొండల ఱెక్కలు ఖండించి వైచుచో
వజ్ర మెన్నఁడు నింత వాఁడి చెడదు;
వృత్రాసురాదుల విదళించుచో నిది
దిరుగ దెన్నఁడు పనిఁ దీర్చికాని;
యింద్రుండఁ గానొకో యేను దంభోళియుఁ
గాదొకో యిది ప్రయోగంబు చెడెనొ
దనుజాధముఁడు మొనతాఁకుఁ దప్పించెనో
భిదురంబు నేఁ డేల బెండుపడియె;"
ననుచు వజ్రి వగవ "నార్ద్ర శుష్కంబులఁ
జావకుండఁ దపము సలిపె నీతఁ
డితర మెద్ది యైన నింద్ర! ప్రయోగింపు
వైళ" మనుచు దివ్యవాణి పలికె.
ఇ ట్లాదేశించిన దివ్యవాణి పలుకు లాకర్ణించి పురందరుండు.
ఆత్మబుద్ధిఁ దలఁచి యార్ద్రంబు శుష్కంబు
గాని సాధనంబు ఫేన మనుచు
నది యమర్చి దాన నమరులు మెచ్చంగ
నముచి శిరముఁ ద్రుంచె నాకవిభుఁడు.
అ య్యవసరంబున.
పురుహూతు నగ్గించి పుష్పాంజలులు చేసి
మునులు దీవించిరి ముదము తోడ;
గంధర్వముఖ్యులు ఘనులు విశ్వావసుఁ
డును బరావసుఁడు నింపెనయఁ బాడి;
రమరాంగనాజను లాడిరి; దేవతా
దుందుభులును మ్రోసె దురములోన;
వాయు వహ్ని కృతాంత వరుణాదులును బ్రతి
ద్వంద్వుల గెల్చి రుద్దండ వృత్తి;
నల్ప మృగముల సింహంబు లట్ల తోలి
రమరవర్యులు దనుజుల నదటు వాయ
నజుఁడు పుత్తేర నారదుఁ డరుగుఁ దెంచె
దైత్యహరణంబు వారింప ధరణినాథ!
వచ్చి సురలకు నారదుం డిట్లనియె.
"సిద్ధించెన్ సురలార! మీ కమృతమున్; శ్రీనాథ సంప్రాప్తులై
వృద్ధిం బొందితి రెల్ల వారలును; విద్వేషుల్ మృతిం బొంది; రీ
యుద్ధం బేటికి&#160;? నింకఁ జాలుఁ; బనిలే దోహో పురే"' యంచు సం
బద్ధాలాపము లాడి మాన్చె సురలం బాండవ్యవంశాగ్రణీ!
ఇట్లు నారద వచన నియుక్తులై రాక్షసులతోడి సంగ్రామంబు చాలించి
సకల దేవ ముఖ్యులును ద్రివిష్టపంబునకుం జనిరి' హతశేషు లైన
దైత్యదానవులు విషణ్ణుండైన బలిం దోడ్కొని పశ్ఛిమ శిఖిశిఖరంబుఁ
జేరిరి; విధ్వంసమానకంధరులై వినష్టదేహులగు యామినీచరుల
నెల్లను శుక్రుండు మృతసంజీవని యైన తన విద్య పెంపునం జేసి
బ్రతికించె; బలియును భార్గవానుగ్రహంబున విగత శరీర వేదనుండై
పరాజితుండయ్యును లోకతత్త్వ విచక్షణుం డగుటం జేసి దుఃఖింపక
యుండె" నని చెప్పి రాజునకు శుకుం డిట్లనియె.
