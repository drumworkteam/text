అంత నొయ్యన పూర్వప్రకారంబున వామనాకారంబు వహించి యున్న
వామనునిం గని "పదత్రయ వ్యాజంబున నితండు సకల మహీ
మండలంబు నాక్రమించె కపటవటురూప తిరోహితుండగు విష్ణుండని
యెఱుంగక మన దానవేంద్రుఁడు సత్యసంధుండు గావున మాటఁ
దిరుగక యిచ్చె నతని వలన నేరంబు లేదు ఈ కుబ్జుం డప్రతిహత
తేజః ప్రభావంబున సజ్జకట్టుగా ని జ్జగంబులం బరిగ్రహించి, పర్జన్యా
దులకు విసర్జనంబు చేయందలంచి యున్నవాఁ, డీ పాఱునిం దూఱి
పాఱనీక నిర్జించుటఁ గర్జం" బని తర్జనంబులును గర్జనంబులునుఁ
జేయుచు, వజ్రాయుధాధి మరుజ్జేతలగు హేతి ప్రహేతి విప్రచిత్తిము
ఖ్యులయిన రక్కసులు పెక్కం డ్రుక్కుమిగిలి యుద్ధంబునకు సన్న
ధులై పరశు పట్టిస భల్లాది సాధనంబులు ధరియించి కసిమెసంగి
ముసిరికొని దశదిశలఁ బ్రసరించినఁ జూచి హరిపరిచరులు సునంద
నంద జయ జయంత విజయ ప్రబలోద్బల కుముద కుముదాక్ష
తార్క్ష్య పుష్పదంత విష్వక్సేన శ్రుతదేవ సాత్వత ప్రముఖులగు
దండనాథు లయుత వేదండ సముద్దండ బలులుఁ దమతమ యూ
థంబుల నాయుధంబులతోడం గూర్చుకొని దానవానీకంబులం బర
లోకంబున కనుచువారలై వారల నెదుర్కొని కదనంబునకున్ బర
వసంబు చేయుచున్నం గనుంగొని శుక్రుశాపంబుఁ దలంచి దనుజ
వల్లభుం డిట్లనియె.
రాక్షసోత్తములార! రండు పోరాడక;
కాలంబు గాదిది కలహమునకు;
సర్వభూతములకు సంపదాపదలకు
బ్రభువైన దైవంబుఁ బరిభవింప
మన మోపుదుమె? తొల్లి మనకు రాజ్యంబును
సురలకు నాశంబు సొరిది నిచ్చి
విపరీతముగఁ జేయు వేల్పు నే మందము
మనపాలి భాగ్యంబు మహిమ గాక;
వెఱచి పలుమాఱుఁ బాఱెడి విష్ణుభటులు
మిమ్ము నెగచుట దైవంబు మేర గాదె?
మనకు నెప్పుడు దైవంబు మంచిదగును
నాఁడు గెలుతుము పగవారి నేఁడు వలదు.
అదియునుం గాక.
పలు దుర్గంబులు సచివులు
బలములు మంత్రౌషధములు బహు శేముషియుం
గలిగియు సామోపాయం
బులఁ గాల మెఱింగి నృపుడు పోరుట యొప్పున్.
