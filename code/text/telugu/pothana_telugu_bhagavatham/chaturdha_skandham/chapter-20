నావుడు విని మైత్రేయుం
డా విదురునిఁ జూచి పలికె నతి వినయమునం
బావన చరితుఁడు పృథుఁడు ధ
రావర నుతుఁ డలఘు యశుఁడు ప్రమదం బలరన్.
"రంగ దుత్తంగ తరంగ గంగా యము
నా మధ్యమందు నున్నతి వసించి
కైకొని ప్రారబ్ద కర్మ క్షయార్థమై
యఖిల పుణ్యంబుల ననుభవించు
చును సర్వదేశంబులను దనయాఙ్ఞ య
ప్రతిహత సత్ప్రతాపమునఁ జెల్లఁ
బూని సర్వద్వీపములకు దాఁనొక్కండ
వైష్ణవ భూసురావళికిఁ దక్కఁ
దక్కుఁ గల్గిన ప్రజ కెల్ల దండధరునిఁ
బోలి వర్తించుచును గొంతకాల మరుగఁ
దవిలి యొకనాడు దీర్ఘసత్త్రంబు చేయ
నర్థిఁ గైకొని దీక్షితుం డయ్యె; నందు.
రాజఋషి దేవఋషి పితృ బ్రహ్మ ఋషులు
జనవరునిచేత విహిత పూజనము లొంది
సమధి కైశ్వర్యగతి నున్న సమయమునను
జిరశుభాకారుఁ డా రాజశేఖరుండు.
ఉన్నతోన్నతుఁడు సముత్తుంగ భుజుఁడు స
న్మహనీయతర శోభమాన ముఖుఁడుఁ
జారుసంపుల్ల కంజారుణేక్షణుఁడు సు
నాసాపుటుండు మందస్మితుండు
వక్రసూక్ష్మ స్నిగ్ధ వరనీల కేశుండుఁ
గమనీయరుచి కంబు కంధరుండు
సుభగ విశాల వక్షుండును ద్రివళి శో
భిత మధ్యభాగుండుఁ బృథునితంబ
మండలుండు నావర్త సమాన నాభి
వివరుండును గాంచనస్తంభ విలసదూరు
రాజితుండును నరుణచరణుఁడును ధృత
నవ దుకూ లోత్తరీయుఁ డున్నతయశుండు
మఱియు నియమ నిమిత్తంబునం బరిత్యక్త భూషణుం డగుటం జేసి
వ్యక్తాశేష గాత్రశ్రీకుండును, గృష్ణాజినధరుండును, శ్రీమంతుండును,
గుశహస్తుండును, గృతోచితుండును, శిశిరస్నిగ్ధతారాక్షుండును నైన
పృథుచక్రవర్తి సభామధ్యంబునం దారాగణమధ్య విభాసితుండును,
సకలజనాహ్లాదకరుండును నగు సుధాకరుండునుం బోలె వెలుంగుచు
లేచి నిలుచుండి సదస్య సంతోషదాయకంబులును, జిత్రపదవిరా
జితంబులును, బ్రసన్నంబులును, బరిశుద్ధంబులును, గంభీరార్థంబు
లును, నవ్యాకులంబులును నైన భాషణంబుల ని ట్లనియె.
"వినుఁడీ సభ్యులు ధర్మము
ననయము నెఱుఁగంగఁ గోరు నట్టి జనుఁడు దాఁ
దన తలఁపునఁగల యర్థముఁ
జను నెఱిఁగింపంగ ధీర సత్పురుషులకున్.
ఏను నీ లోకవితానంబు నెల్లను
శాసించి భూప్రజా సంతతులను
దత్త ద్విహిత వృత్తి దానంబులను జేసి
రక్షింప వివిధ మర్యాదఁ దప్పి
పోకుండ నిలుపుటకై కమలజుచే ని
యోగింపఁ బడితి; ని ట్లొనరియుండ
నట్టి ప్రజాపాలనా ద్యనుష్టాన వ
శంబునఁ బ్రాక్కర్మ సాక్షి యీశుఁ
డెట్టివానికి సంతుష్టి నెసగుచుండు
నట్టివానికి నే లోకమండ్రు బుధులు
కామదుఘములు నైన లోకములు నాకు
సరవిఁ గలుగు ననుష్ఠానపరుఁడ నగుట.
ఇట్లు ప్రజలను ధర్మంబుల యందు ననుశాసింపక యర్థకాముండై
వారివలన నప్పనంబులు గొనెనేని వారల పాపంబు దనకుఁ బ్రాపింపం
దేజోహీనుండై భూవిభుండు చెడుం; గావునం బ్రజలు భూపతి హితా
ర్థంబునకు, స్వార్థంబునకు, నసూయారహితులై వాసుదేవార్పణ
బుద్ధింజేసి ధర్మంబు నెప్పుడు నాచరింపవలయు; నిదియ నన్ను
ననుగ్రహించుట; అదియునుం గాక పితృదేవర్షి తుల్యులగు మీర లను
మోదించి కర్తయు ననుశాసకుండు ననుఙ్ఞాతయు నయిన నాకుఁ
బరలోకంబున నే ఫలంబు గలుగు నట్టి ఫలంబునకు సదృశంబైన కర్మం
బాచరింపవలయు; నట్లయిన సంతోషంబు నొందుదు” ననిన వార లా
రాజేంద్రున కి ట్లనిరి.
జననాయక! ప్రజ లిర వొం
దిన ధర్మము లెల్ల వాసుదేవార్పణ బు
ద్ధినిఁ జేయవలయు నంటివి
యనయంబును వాసుదేవుఁ డనఁ గలఁడె మహిన్?
అనవిని వారికి మనుజేశుఁ డను “నర్హ
తములార! వినుఁడయ్య! తవిలి మీరు
యఙ్ఞాధిపతియైన యఖిలేశ్వరుఁడు గొన్ని
మతములఁ గలఁడు ధీమంతులార!
యట్లైన మీరలు నందుకు విప్రతి
పత్తి గల్గుట నుబ్రపన్న మరయ
గా దంటిరేని నా ఘనునిచే రచితమై
కాంతిమంత మగు జగంబు గానఁ
బడుచు నున్నది; యిట్టి ప్రపంచ రచిత
కర్మ వైచిత్ర్య మ మ్మేటి గలుగకున్న
నమరు నను తదుక్తు లుపపన్నములు కావు;
కాన న వ్వాసుదేవుండు గలఁడు మఱియు.
అదియునుం గాక యీ జగద్వైచిత్ర్యంబు కర్తయైన యీశ్వరుండు
లేకున్నం గర్మవశంబునం జేసి యుపపన్నంబగు నంటిరేని.
పూని ప్రియవ్రతోత్తానపాద ధృవ
మనుల కస్మత్పితామహుఁ డనంగఁ
దగు నంగ మేదినీధవునకు మఱియును
వినుతి కెక్కిన పృథివీపతులకుఁ
బద్మసంభవ భవ ప్రహ్లాద బలిచక్ర
వర్తి ప్రముఖ భాగవతుల కర్థి
వర్గసుస్వర్గాపవవర్గంబులకు నను
గతకారణుం డన ఘనత కెక్కి
హీను లగు మృత్యుదౌహిత్రుఁ డైన వేన
ముఖ దురాత్ములు ధర్మవిమోహితులును
దక్కఁ దక్కినవారికిఁ దాఁ బ్రసన్న
వరదుఁడై యిచ్చు నభిమతావళుల నతఁడు.
ఇట్టి విద్వ దనుభవంబున భువన హితుండగు వాసుదేవుండు లేఁ
డనుట యుపపన్నంబు గాదు; అదియునుం గాక.
భూరి తపోభిరామ ముని పూజన మెవ్వని పాదపద్మ సే
వారతి వృద్ధిఁ బొంది యనివారణఁ బూర్వభవానుసార సం
సార మహోగ్రతాపము భృశంబుగఁ బాపఁగ నోపుఁ దత్పదాం
భోరుహజాత దేవనదిఁ బోలి యశేష మనోఘ హారియై.
మఱియు.
అనుపమ భక్తి నెవ్వని పదాంబుజమూలము మందిరంబుగా
ననయముఁ బొందు వాఁడు నిహతాఖిల భూరి మనోమలుండు స
ద్వినుత విరక్తి బోధ ధృతి వీర్య విశేష సమన్వితుండు దా
ననఁ దగి భూరి సంసృతి మహత్తర దుఃఖము నందఁ డెన్నఁడున్.
నారాయణుండు జగదా
ధారుండగు నీశ్వరుండు; దలఁప నతనికిన్
లేరెందు సములు నధికులు
ధీరోత్తముఁ డతఁడు నద్వితీయుం డగుటన్.
అదియునుం గాక.
కర్మవశంబునన్ జగము గల్గును హెచ్చు నడంగు నన్నచో
గర్మముఁ బుద్ధిఁ జూడ జడకార్యము; గాని ప్రపంచ కల్పనా
కర్మమునందుఁ గర్త యనఁగా విలసిల్లఁగఁ జాల; దీ జగ
త్కర్మక కార్య కారణము గావున నీశుఁడు విష్ణుఁ డారయన్.
కావున మీర ల వ్వాసుదేవుని నధికారానుసారంబున నిశ్చితార్థ ఫల
సిద్ధిగలవారలై మనో వాక్కాయ కర్మంబుల నిష్కపట వృత్తిం దగిలి
వినుతి నతిపరిచర్యా పూర్వకంబుగాఁ గామదుఘంబు లయిన యతని
పాదపంకజంబులు భజియింపుం; డదియునుం గాక.
రూఢి నీశ్వరుఁడు స్వరూపంబునం జేసి
పూని విశుద్ధ విఙ్ఞానఘనుఁడు
నగుణుండు నయినఁ దా నరయని కర్మమా
ర్గమునందు వ్రీహ్యాది ద్రవ్యములును
శుక్లాదిగుణము విస్ఫుర దవఘాతాది
సత్క్రియలును మంత్రసంచయంబు
సంకల్పమును యాగసాధ్యమైనట్టి య
ఖండోపకారంబు ఘనపదార్థ
శక్తియు మఱి జ్యోతిష్టోమ సవనముఖ్య
నామత బహు విశేష గుణతను మెఱయు
నట్టి యధ్వరరూపమై యఖిల జగము
నందు ననిశంబుఁ బ్రఖ్యాతి నొందుచుండు.
అదియునుం గాక దారుస్థితంబైన యనలంబు తద్దారు గుణంబుల
యిన దైర్ఘ్య వక్రత్వాదికంబుల ననుసరించు చందంబున నవ్యక్తంబు
తత్క్షోభకం బయిన కాలంబును వాసనయు నదృష్టంబు నను కారణం
బులచేతం బుట్టిన శరీరంబునందు విషయాకారం బయిన బుద్ధి నొంది
తద్విషయాభివ్యంగ్యంబైన యానందస్వరూపుం డగుచుఁ గ్రియా
ఫలంబునం బ్రసిద్ధి నొందును” అని చెప్పి వెండియు ని ట్లను “మదీయ
జనంబు లి మ్మేదినీతలంబున దృఢవ్రతులై యఙ్ఞభుగీశ్వరుండును
గురుండును నయిన సర్వేశ్వరుని, హరిని నిరంతరంబును స్వధర్మ
యోగంబునం బూజించుచున్నవారలు; వారు న న్నాశ్చర్యకరంబుగా
ననుగ్రహించువారు” అని హరిభక్తిరతులైన మహాత్ముల నుతియించి
వెండియు ని ట్లనియె.
వర సంప ద్విభవ ప్రతాప సుమహైశ్వర్యంబులం బొల్చు నీ
ధరణీనాథులతేజ మంచిత తపోదాంతి క్షమా విద్యలం
గర మొప్పారు ధరాసు పర్వ హరిభక్త శ్రేణులం దెప్పుడున్;
ధరలోనం బ్రభవింప కుండు నని య ద్ధాత్రీవిభుం డి ట్లనున్.
అరయఁగ నే ధరామర పదాంబుజరేణువు లర్థిఁ దాల్చి య
ప్పరమ పురాణ పూరుషుఁడు బ్రాహ్మణదేవుఁడు నైనయట్టి యీ
శ్వరుఁడు సదానపాయినిని సాగరకన్యను సర్వలోక వి
స్ఫురిత పవిత్రకీర్తియును బొంది విభూతిఁ దనర్చెఁ గావునన్.
ఏ వసుధామర సేవను జేసి య
శేషగుణాన్విత స్థితిఁ దనర్చు
సర్వేశ్వరుఁడు మఱి సంతుష్టుఁ డగు నట్టి
ధరణిదివిజులఁ ద ద్ధర్మపరులు
నలఘు వినీతులునై యవశ్యంబును
సేవింపరే ధరాదేవ నిత్య
సేవచేఁ బురుషుఁడు చిరతర ఙ్ఞానవి
ద్యాభ్యాసి గాకున్న నైన నతఁడు
వేగమున నంతరంగంబు విశద మగుటఁ
జేసి కైవల్య పదమును జెందు; నట్లు
గాన లోకులు భూదేవతానికరముఁ
దగిలి భజియింప వలయు నుదాత్త మతిని.
మఱియు.
విఙ్ఞాన ఘనుఁ డన వెలయు నీశ్వరుఁడు త
త్త్వఙ్ఞాన యుతులైన వారిచేత
దీపింప నింద్రాది దేవతోద్దేశంబు
నను భూమిసుర ముఖంబున హుతంబు
లగు హవిస్సులఁ దృప్తి నందిన గతి నచే
తన మైన యా హుతాశన ముఖంబు
వలన వేల్చిన హవిస్సులచేతఁ దృప్తుండు
గాకుండు కావున లోకమందు
నగ్ని ముఖమునకంటె ధరామరేంద్ర
ముఖము పరిశుద్ధ మత్యంతముఖ్య మనఁగఁ
దనరు నది గాన భూసురార్చనము సకల
జనులుఁ గావింపఁ దగు నార్యజనములార!
అదియునుం గాక.
ఏ వేదమం దేని నీ విశ్వ మెల్లను
దర్పణ ప్రతిబింబిత మగు వస్తు
నివహంబు కైవడిఁ దివిరి ప్రకాశించు
నట్టి విరజమును నవ్యయంబు
నగుచు సనాతనం బగు వేద మే ధరా
దేవతాజన మనుదినముఁ దగిలి
మహిత శ్రద్ధాతపో మంగళ మౌన సం
యమ సమాధులఁ బొలుపారుచుండి
యర్థి సదసద్విచారులై యధికరింతు
రట్టివారల పదరజం బర్థిఁ దాల్చు
నలఘులకు సర్వపాపక్షయంబు నఖిల
సద్గుణావాప్తియును నగుఁ జతురులార!
కావున నట్టి విప్రపాద సరోజరేణువు లేనును గిరీటంబున ధరి
యింతు; ఇట్లు బ్రాహ్మణ భజనంబునం జేసి యవాప్త సకల గుణుం
డును శీలధనుండును గృతఙ్ఞుండును శ్రద్ధాయుక్తుండును నైన
మహాత్మునఖిల సంపదలఁబ్రాపించుం గావున గోబ్రాహ్మణకులంబును
ననుచర సమేతుం డయిన జనార్దనుండును నా యెడం బ్రసన్ను
లయ్యెదరు గాక” యని పలుకుచున్న పృథు చక్రవర్తిం గనుంగొని
పితృదేవద్విజ సత్పురుషులు సంతుష్టాంతరంగులై సాధువాదంబుల
నభినందించి యిట్లనిరి.
"మనుజేంద్ర! నీ కతంబున
ననుపమ ఘన బ్రహ్మదండ హతుఁ డత్యఘ వ
ర్తనుఁడు నగునట్టి వేనుం
డనయము నరకంబు వలన నర్థిఁ దరించెన్.
కావునం "బుత్రేణలోకాన్ జయతి" యను వేదవచనంబు నిశ్చయంబు;
అదియునుం గాక.
పురుషవరేణ్య! హేమకశిపుండు రమా లలనేశు నిందచే
నరకమునొందఁ గోరియు గుణఙ్ఞుఁడు భాగవతుండునైన యా
వర తనయ ప్రభావమున వాసికి నెక్కి విధూత పాపుఁడై
నిరయముఁ బొందఁ డయ్యె; నతి నిర్మల కీర్తిఁ దనర్చెఁ గావునన్.
అని పలికి వీరవర్యుం
డనఁదగు పృథుచక్రవర్తి "నయుతాబ్దంబుల్
దనరఁగ జీవింతువుగా"
కని తగ నాశీర్వదించి యభినుత మొప్పన్.
వెండియు నిట్లనిరి "దేవా నీకు సకల లోక భర్త యగు నారాయణు
నందు నిట్టి భక్తి వొడముటం జేసియు బ్రహ్మణ్యదేవుండు నుత్తమ
శ్లోకుండు నైన సర్వేశ్వరుని సత్కథాజాలంబు వ్యక్తంబు చేయుచున్న
నీవు మాకు నాథుండ వగుటం జేసియు నేము ముకుంద దాసుల
మైతిమి; భవదీయ ప్రఙ్ఞానుశాసనంబు ప్రజానురాగంబు కారుణ్య
మూర్తులైన మహాత్ములకు స్వభావంబులు; గావున నాశ్చర్యంబు
గాదు; దైవసంఙ్ఞితంబు లయిన కర్మంబులచేత వినష్టఙ్ఞానులమై పరి
భ్రమించు మాదగు తమఃపారంబుఁ గంటిమి; ఏ సర్వేశ్వరుండు బ్రాహ్మణ
జాతి నధిష్ఠించి క్షత్రియులను క్షత్రియజాతి నధిష్ఠించి బ్రాహ్మణు
లను నీ యుభయంబు నధిష్ఠించి విశ్వంబును భరించు నట్టి, వివృద్ధ
సత్వుండు సర్వరూపుండు మహాపురుషుండునైన పృథునకు నీశ్వర
బుద్ధిం జేసి యేము నమస్కరింతుము;" అను సమయంబున.
