ఘనుఁడౌ మరీచికిఁ గర్దమాత్మజ యగు
కళ యను నంగనవలనఁ గశ్య
పుం డను కొడుకును బూర్ణిమ యను నాఁడు
బిడ్ఢయుఁ బుట్టిరి పేర్ఛి వారి
వలనఁ బుట్టిన ప్రజావళి పరంపరలచే
భువనంబు లెల్ల నాపూర్ణ మగుచు
జరగెను; బూర్ణిమ జన్మాతంరంబున
హరిపదప్రక్షాళితాంబువులను
గంగ యను పేరఁ బుట్టి య క్కన్య "దేవ
కుల్య" యను దాని నొక్కతె గూఁతు నఖిల
విష్టపవ్యాపకుం డగు "విరజుఁ" డనెడి
తనయు నొక్కనిఁ గాంచె మోదంబుతోడ.
అనఘుం డత్రిమహాముని
యనసూయాదేవివలన నజ హరి పురసూ
దనుల కళాంశంబుల నం
దనులను మువ్వురను గాంచెఁ దద్ధయుఁబ్రీతిన్.”
అనవుడు విదురుఁడు మైత్రే
యునిఁ గనుఁగొని పలికె “మునిజనోత్తమ! జగతిన్
జననస్థితిలయకారణ
లన వెలసిన పద్మగర్భ హరి హరు లెలమిన్.
ఏమి నిమిత్తం బత్రి మ
హాముని మందిరమునందు ననసూయకు ను
ద్దామగుణు లుదయమై” రన
నా మైత్రేయుండు పలికె న వ్విదురునితోన్.
“సుచరిత్ర! విను విధిచోదితుండై యత్రి
దప మాచరింపఁ గాంతా సమేతుఁ
డయి ఋక్షనామ కులాద్రి తటంబున
ఘుమఘుమారావ సంకుల విలోల
కల్లోల జాల సంకలిత నిర్వింధ్యా న
దీజల పరిపుష్ట రాజిత ప్ర
సూన గుచ్ఛ స్వచ్ఛ మానితాశోక ప
లాశ కాంతారస్థలమున కెలమి
నరిగి యచ్ఛట నిర్ద్వంద్వుఁ డగుచుఁ బ్రాణ
నియమమున నేక పదమున నిలిచి గాలిఁ
దివుటఁ గ్రోలి కృశీభూతదేహుఁ డగుచుఁ
దపముఁ గావించె దివ్యవత్సరశతంబు.
ఇ ట్లతి ఘోరం బైన తపంబు చేయుచుఁ దన చిత్తంబున.
ఏ విభుఁడు జగదధీశ్వరుఁ
డా విభు శరణంబు సొత్తు నతఁ డాత్మసమం
బై వెలసిన సంతతిని ద
యావరమతి నిచ్చుఁగాక యని తలఁచు నెడన్.
మునుకొని య త్తపోధనుని మూర్ధజమైన తపః కృశాను చే
తను ద్రిజగంబులుం గరఁగి తప్తము లైనను జూచి పంకజా
సన మురశాసన త్రిపురశాసను లచ్చటి కేఁగి రప్సరో
జన సుర సిద్ధ సాధ్య ముని సన్నుత భూరియశోభిరాములై.
అట్లు మునీంద్రు నాశ్రమంబు డాయం జను నవసరంబున.
అనఘతపోభిరాముఁ డగు నత్రి మునీంద్రుఁడు గాంచెఁ దప్తకాం
చన ఘన చంద్రికా రుచిర చారుశరీరుల హంస నాగసూ
దన వృషభేంద్ర వాహుల నుదారకమండలు చక్ర శూల సా
ధనుల విరించి విష్ణు పురదాహుల వాక్కమలాంబికేశులన్.
మఱియుఁ గృపావలోకన మందహాస సుందర వదనారవిందంబులు
గల మహాత్ముల సందర్శించి; యమందానంద కందళిత హృదయార
విందుండై సాష్టాంగ దండప్రణామంబు లాచరించి పుష్పాంజలి గావించి
నిటలతట ఘటిత కరపుటుం డై దుర్నిరీక్ష్యంబైన తత్తేజోవిశేషంబు దేఱి
చూడంజాలక ముకుళితనేత్రుండై త త్పదాయత్త చిత్తుం డగుచు
సర్వలోక గరిష్ఠంబు లైన మృదుమధుర గంభీర భాషణంబుల ని ట్లని
స్తుతియించె.
“ప్రతి కల్పమందు సర్వప్రపంచోద్భవ
స్థితి వినాశంబులఁ జేయునట్టి
మహిత మాయాగుణమయ దేహములఁ బొల్చు
నజ వాసుదేవ శివాభిధాన
ములు గల్గు మీ పాదజలజాతములకు నే
నతిభక్తి వందనం బాచరింతు;
యఖిల చేతన మానసాగమ్య మన నొప్పు
మూర్తులు గల్గు మీ మువ్వురందుఁ
బరఁగ నాచేతఁ బిలువంగఁ బడిన ధీరుఁ
డెవ్వఁడే నొక్కరునిఁ బిల్వ నిపుడు మీరు
మువ్వు రేతెంచుటకు నాదు బుద్ధి విస్మ
యంబు గదిరెడిఁ జెప్పరే యనఘులార!
అదియునుం గాక సంతానార్థంబు నానావిధ పూజలు గావించి నా
చిత్తంబున ధరియించిన మహాత్ముం డొక్కరుండ” యనిన న మ్ము
వ్వురు విబుధశ్రేష్టులు నతనిం గనుంగొని సుధామధురంబు లయిన
వాక్యంబుల ని ట్లనిరి.
“విను మేము ముగుర మయ్యును
ననుపమతిఁ దలఁప నేకమై యుందుము; నీ
మన మందు నేమి గోరితి
వనయము నా కోర్కి సఫల మయ్యెడుఁ జుమ్మీ.
మా మువ్వుర యంశంబుల
ధీమంతులు సుతులు పుట్టి త్రిభువనములలో
నీ మంగళగుణకీర్తిన్
శ్రీమహితము చేయఁగలరు; సిద్ధము సుమ్మీ;”
అని మునిచంద్రుఁడు దన మన
మునఁ గామించిన వరంబు బుధవరులు ముదం
బున నొసఁగి యతనిచేఁ బూ
జనములఁ బరితృప్తు లగుచుఁ జనిరి యథేచ్ఛన్.
ఆ సుచరిత్ర దంపతు లుదంచితలీలఁ గనుంగొనంగ న
బ్జాసను నంశమందు నమృతాంశుఁడు, విష్ణుకళన్ సుయోగ వి
ద్యాసుభగుండు దత్తుఁడుఁ, బురాంతకు భూరికళాంశమందు దు
ర్వాసుఁడు నై జనించి రనవద్య పవిత్ర చరిత్రు లిమ్ములన్.
అంగిరసుఁ డనెడు మునికిఁ గు
లాంగన యగు శ్రద్ధ యందు నంచిత సౌంద
ర్యాంగులు గూఁతులు నలువురు
మంగళవతు లుదయమైరి మాన్యచరిత్రా!
వారు సినీవాలి యనఁ గు
హూ రాకానుమతు లనఁగ నొప్పిరి; మఱియుం
గోర సుత యుగము గలిగెను
స్వారోచిషమనువు వేళ శస్తఖ్యాతిన్.
వార లెవ్వ రనిన భగవంతు డగు నుచథ్యుండును బ్రహ్మనిష్ఠుం డగు
బృహస్పతియు ననం బ్రసిద్ధి వహించిరి; పులస్త్యుండు హవిర్భు క్కను
నిజభార్య యందు నగస్త్యునిం బుట్టించె; నా యగస్త్యుండు జన్మాంతరం
బున జఠరాగ్ని రూపంబై ప్రవర్తించె; వెండియు నా పులస్త్యుండు విశ్ర
వసునిం గలిగించె; ఆ విశ్రవసునకు నిలబిల యను భార్యవలనం
గుబేరుండును, గైకసి యను దానివలన రావణ కుంభకర్ణ విభీషణు
లునుం బుట్టిరి; పులహునకు గతి యను భార్యవలనఁ గర్మశ్రేష్ఠుండును
వరీయాంసుండును సహిష్ణుండును నను మువ్వురు గొడుకులు
జనియించిరి; మఱియుఁ గ్రతువునకుఁ గ్రియ యను భార్య యందు
బ్రహ్మతేజంబున జ్వలించుచున్న షష్టిసహస్ర సంఖ్యలుగల వాలఖిల్యు
లను మహర్షులు గలిగిరి; వశిష్ఠుం డూర్జ యను భార్య యందుఁ
జిత్రకేతుండును సురోచియు విరజుండును మిత్రుండును నుల్బణుం
డును వసుభృద్ధ్యానుండును ద్యుమంతుండును నను సప్త ఋషు
లను, భార్యాంతరంబున శక్తి ప్రముఖ పుత్రులనుం బుట్టించె; అథర్వుం
డనువానికిఁ జిత్తి యను భార్య యందు ధృతవ్రతుండు నశ్వ
శిరస్కుండు నయిన దధ్యంచుండు పుట్టె; మహాత్ముండగు భృగువు
ఖ్యాతి యను పత్ని యందు ధాతయు విధాతయు నను పుత్రద్వ
యంబును, భగవత్పరాయణ యగు "శ్రీ" యను కన్యకం బుట్టించె; ఆ
ధాతృవిధాతృలు మేరు వనువాని కూఁతు లైన యాయతి నియతు
లను భార్యలవలన మృకండ ప్రాణులను కొడుకులంబుట్టించిరి:
అందు మృకండునకు మార్కండేయుండును, బ్రాణునకు వేదశిరుం
డను మునియుం బుట్టిరి&#160;;భార్గవునకు నుశన యను కన్యయందుఁ
గవి యనువాఁడు పుట్టె; ఇట్లు కర్దమదుహితలయిన కన్యకా నవకంబు
వలనఁ గలిగిన సంతాన పరంపరలచేత సమస్తలోకంబులుఁ బరి
పూర్ణంబు లయ్యె; అట్టి సద్యః పాపహరంబును శ్రేష్ఠతమంబును నైన
కర్దమదౌహిత్రసంతాన ప్రకారంబు శ్రద్ధాగరిష్ఠచిత్తుండ వగు నీకుం
జెప్పితి: ఇంక దక్షప్రజాపతి వంశం బెఱింగింతు వినుము.
