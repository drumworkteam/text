అంత విజితాశ్వుండు పరలోకగతుం డయిన హవిర్ధానుండు హవి
ర్ధాని యను భార్యవలన బర్హిష్మదుండు గయుండు శుక్లుండుఁ
గృష్ణుండు సత్యుండు జితవ్రతుండు నను పుత్రుల నార్వురం గాంచె;
నందు బర్హిష్మదుండు.
సంతత సవన దీక్షాశాలి యగుచు ధ
రాతలం బెల్లను గ్రతువులకును
విలసిల్లు యజనశాలలు వేఱువేఱ క
ల్పించి యఙ్ఞములు గావించుచుండి
చిరకీర్తి యతఁడు ప్రాచీనాగ్రకుశలచే
క్షితితలం బెల్ల నా స్తృతము చేయ
వసుధ యెల్లను యఙ్ఞవాటమై విలసిల్ల
సత్క్రియాకాండ నిష్ణాఁతు డగుచు
సుభగయోగ సమాధి నిష్ఠుఁడు ప్రజాప
తి యగునని తన్ను జనము నుతింప వెలయు
నట్టి ఘనుఁడు హవిర్ధాని యఖిల జగతిఁ
బఱపి కుశలను ‘బ్రాచీనబర్హి’ యయ్యె.
మఱియు నతండు.
అలవడ నే సతీమణి సమంచితలీల వివాహవేళ ను
త్కలికఁ బ్రదక్షిణంబు లిడఁగాఁ గని హవ్యవహుండు దొల్లి యి
మ్ముల శుకిఁ జూచి మోహమును బొందినరీతి విమోహియయ్యె నా
లలిత వినూత్న భూషణ యలంకృత చారు శుభాంగి వెండియున్.
సురుచిర భంగి నా సతి కిశోర వయఃపరిపాకయై రణ
ద్వరమణి హేమనూపురరవంబు చెలంగఁగ నాడుచున్ దివా
కరరుచి రేఖ నొప్పెసఁగఁ గాంచి వినిర్జితు లైరి దేవ కి
న్నర నర సిద్ధ సాధ్య ముని నాగ నభశ్చర ముఖ్యు లందఱున్.
అట్టి సౌందర్యఖనియు సముద్రపుత్రియు నయిన శతధృతి యను
కన్యం బ్రహ్మాదేశంబునం బాణిగ్రహణంబు చేసె; నా శతధృతి వలనం
బ్రాచీనబర్హికిఁ బదుగురు కొడుకులు జనియించిరి; వారలు తుల్యనామ
వ్రతులును ధర్మపారగులును నయిన ప్రచేతసులు; వారు ప్రజాసర్గంబు
నందుఁ దండ్రిచేత నాఙ్ఞాపితులయి తపంబు గావింప వనంబునకుం
జను సమయంబునం దన్మార్గంబునఁ బ్రసన్నుం డగుచు దృశ్య
మానుండైన రుద్రునిచేత నేది యుపదేశింపబడె దాని జపధ్యాన
పూజా నియమంబుల సేవించుచుఁ దపఃపతి యైన నారాయణుం
బదివేల దివ్యవత్సరంబులు పూజించి;" రని చెప్పిన విని విదురుండు
మైత్రేయున కి ట్లనియె.
"తాపసోత్తమ! ప్రచేతసులకు నా వన
మార్గంబునందు నా భర్గుతోడ
సంగ మెట్లయ్యెఁ? బ్రసన్నుఁడై హరుఁ డెద్ధి
తివుట వారల కుపదేశ మిచ్చె?
జీవరాశులకు నా శివుతోడి సంగంబు
గడు దుర్లభం; బీ జగంబు నందుఁ
జర్చింప న మ్మేటి సన్మునీంద్రులకును
సంచిత ధ్యానగోచరుఁడు గాని
పుడమిఁ బ్రత్యక్షమునఁ గానఁబడఁడు; మఱియు
నంచితాత్మ సదారాముఁ డఖిల లోక
రక్షణార్థంబుగా విరూపాక్షుఁ డాత్మ
శక్తితోఁ గూడి జగతిపై సంచరించు.
కావున భగవంతుండును
దేవాధీశుండు నయిన దేవుని సంగం
బే వెరవున ఘటియించెనో
యా విధ మంతయును దెలియ నానతి యీవే."
అనవుడు విదురున క మ్ముని
జననాయకుఁ డనియె "నట్టి సాధుమనీషం
దనరు ప్రచేతసులును నిజ
జనకుని సద్భాషణములు సమ్మతి తోడన్
శిరమున వహించి ప్రాగ్దిశ
కరిగెడి సమయమున నెదుర నంబుధికంటెం
బఱ పగు నొక సరసి మనో
హర నిర్మల సలిల పూర్ణయై యది మఱియున్.
రక్తోత్ప లేందీవర ప్రఫుల్లాంభోజ
కమనీయ కహ్లార కలిత మగుచుఁ
గంజాత కింజల్క పుంజ విక్షేపక
మందగంధా నిలానంద మగుచు
రమణీయ హంస సారస చక్రవాక కా
రండవ నినదాభిరామ మగుచు
వరమత్త మధుప సుస్వర మోద పల్లవాం
కురిత లతా తరు భరిత మగుచు
సిద్ధచారణ గంధర్వ సేవ్య మగుచుఁ
బుణ్యముల కాలయం బయి పొలుపు మిగిలి
లలితమై చూడ నొప్పగు లక్షణములఁ
బరగి శుచి లఘు మధురాంబు భవ్య మగుచు.
సజ్జనుని హృదయముఁ బోలి స్వచ్ఛ మగుచు
హరిపదాకృతి దివిజవిహార మగుచు
ఘనుని సిరి భంగి నర్హజీవనము నగుచు
మానవతి వృత్తి గతిని నిమ్నంబు నగుచు.
శశికరంబులుఁ బోలి విశదము లగుచు
హరికథలఁ బోలి కల్మషహరము లగుచు
వహ్నులును బోలి భువన పావనము లగుచుఁ
బొగడఁ దగు నీరములచేఁ బ్రపూర్ణ మగుచు.
ఒప్పునట్టి సరోవరంబుఁ బొడగని యందు నొక్క దివ్యపురుషునిం
గనిరి; అతండును వారు.
సమదశ్రీక మృదంగ వేణుముఖ భాస్వన్నాదమై దివ్య మా
ర్గ మనోరంజకమై తనర్చు విలసద్గాంధర్వగానంబు నె
య్యము సంధిల్లఁగ వించుఁ దన్మహిమ కత్యాశ్చర్యముం బొంది వే
గమునం దత్కమలాకరంబు వెడలెం గౌతూహలోల్లాసియై.
ఇట్లు వెడలి వచ్చిన.
కని రా తాపస పుంగవుల్ దివిజలోక శ్రేష్ఠునిం దప్తకాం
చన వర్ణున్ సనకాది యోగిజన భాస్వద్గీయమానుం ద్రిలో
చను భక్తానుగుణానుగున్ సుమహితైశ్వర్యుం బ్రసాదాభిశో
భనవక్త్రున్ నిహతాఘకర్తృజనసంపద్భద్రునిన్ రుద్రునిన్.
కని వారలు దమ మనముల
ననురాగము నద్భుతంబు ననయముఁ బొడమన్
వినయము దోఁపగఁ దత్పద
వనజములకు మ్రొక్కి భక్తి వశగతు లగుచున్.
భగవంతుండును నఖిల ధర్ముండును గృపాళుండును భక్తవత్సలుం
డును నఖిల పాపహరుండును నయిన హరుండు ప్రీతుం డగుచుం
బ్రసన్నాంతఃకరణులు ధర్మఙ్ఞులు శీలసంపన్నులు సంప్రీతులు నయిన
వారల కి ట్లనియె.
“వినుఁడు నృపాల నందనులార! మీ మదిఁ
గల తలం పెల్లను గానవచ్చె;
మీకు భద్రం బగు; మీ యెడ నే నను
గ్రహబుద్ధిచే నిటు గానఁబడితిఁ;
గైకొని యిపుడు సూక్ష్మముఁ ద్రిగుణాత్మక
ము నగు నా ప్రకృతికంటెను ధరణిని
బరఁగు జీవుని కంటెఁ బరుఁడైన వాసుదే
వుని చరణాబ్జముల్ దనరు భక్తి
నర్థి నెవ్వరు భజియింతు రట్టివారు
నాకుఁ బ్రియతముల్; వారికి నయచరిత్రు
లార! యేను బ్రియుండనై భూరిమహిమ
వెలయు చుండుదు; నది గాక వినుఁడు మీరు.
స్వధర్మ నిరతుండైన పురుషుం డనేక జన్మాంతర సుకృతవిశేషంబులం
జతుర్ముఖత్వంబు నొంది, తదనంతరంబునం బుణ్యాతిరేకంబున
నన్నుం బొంది యధికారాంతంబున నేనును దేవతాగణంబులును
నవ్యాకృతంబైన యే హరిపదంబును బొందుదు; మట్టి పదంబు భాగ
వతుండు దనంతనె పొందుం; గావున మీరు భాగవతత్త్వంబు నొందుటం
జేసి నాకుం బ్రియులై యుండుదురు; భాగవత జనంబులకు నాకంటె
నధిక ప్రియుండు లేఁడు; గాన వివిక్తంబును జప్యంబును బవిత్రంబును
మంగళంబును నిశ్శ్రేయస కరంబును నైన నా వచనంబు నాకర్ణిం
పుఁడు; సర్గాదిని బ్రహ్మ నిజనందనుల కెఱింగించిన శ్రీహరి స్తోత్రంబు
మీకు నెఱింగింతు; వినుడు; అది యెట్టిదనిన.
వనజాసనుఁ డాత్మజు లగు
సనకాదులఁ జూచి పలికె సమ్మతితోడన్
వినుఁడు కుమారకులారా!
వనజోదరు మంగళ స్తవం బెఱిఁగింతున్.”
అని హరి నుద్దేశించి వారలు విన నిట్లనియె "నో! యీశా! యాత్మవేదు
లైన వారలకు భవదీయోత్కర్షంబు స్వానందలాభకరంబు గావున
నట్టి స్వానందలాభంబు మాకుం గలుగ వలయు; నీవు పరిపూర్ణానంద
స్వరూపుండవు; ఇట్టి సర్వాత్మకుండవైన నీకు నమస్కరింతు" నని
వెండియు ని ట్లనియె.
పంకజనాభాయ సంకర్షణాయ శాం
తాయ విశ్వప్రభోధాయ భూత
సూక్ష్మేంద్రియాత్మనే సూక్ష్మాయ వాసుదే
వాయ పూర్ణాయ పుణ్యాయ నిర్వి
కారాయ కర్మవిస్తారకాయ క్షేత్ర
పాలాయ త్రైలోక్యపాలకాయ
సోమరూపాయ తేజోబలాఢ్యాయ స్వ
యం జ్యోతిషే దురన్త్యాయ కర్మ
సాధనాయ పురాపురుషాయ యఙ్ఞ
రేతసే జీవతృప్తాయ పృథ్విరూప
కాయ లోకాయ నభసే న్తకాయ విశ్వ
యోనయే విష్ణవే జిష్ణవే నమోస్తు.
స్వర్గాపవర్గ సుద్వారాయ సర్వ ర
సాత్మనే పరమహంసాయ ధర్మ
పాలాయ సద్ధిత ఫలరూపకాయ కృ
ష్ణాయ ధర్మాత్మనే సర్వశక్తి
యుక్తాయ ఘన సాంఖ్య యోగీశ్వరాయ హి
రణ్య వీర్యాయ రుద్రాయ శిష్ట
నాథాయ దుష్ట వినాశాయ శూన్య ప్ర
వృత్తాయ కర్మణే మృత్యవే వి
రాట్ఛరీరాయ నిఖిల ధర్మాయ వాగ్వి
భూతయే నివృత్తాయ సత్పుణ్య భూరి
వర్చ సేఖిల ధర్మదేహాయ చాత్మ
నే నిరుద్ధాయ నిభృతాత్మనే నమోస్తు.
సర్వ సత్త్వాయ దేవాయ సన్నియామ
కాయ బహిరన్తరాత్మనే కారణాత్మ
నే సమస్తార్థ లిఙ్గాయ నిర్గుణాయ
వేధసే జితాత్మక సాధవే నమోస్తు."
అని మఱియుఁ "బ్రద్యుమ్నుండవును నంతరాత్మవును సమస్త శేష
కారణుండవును చాతుర్హోత్రరూపుండవును నంతకుండవును సర్వ
ఙ్ఞుండవును ఙ్ఞాన క్రియా రూపుండవును నంతఃకరణవాసివియును
నైన నీకు నమస్కరింతు నని.
అనఘా! దేవ! భవత్పద
వనరుహ సందర్శనేచ్ఛ వఱలిన మాకున్
విను వైష్ణవ సత్కృతమై
యెనయు భవర్దర్శనంబు నీవె మహాత్మ!
అది యెట్టి దనిన.
అనఘ! సకలేంద్రియగుణాం
జనమును భక్త ప్రియంబు జలదశ్యామం
బును సౌందర్య సమగ్రము
ననుపమమును నిఖిల మంగళావహ మగుచున్.
మఱియును.
అళికులోపమ లసదలక శోభిత మగు
నమృతాంశు రేఖానిభాననమును
సమకర్ణ దివ్య భూషా ప్రభా కలితంబు
సుందర భ్రూనాస సురుచిరంబు
సలలిత కుంద కుట్మల సన్నిభ ద్విజ
పూరిత స్నిగ్ద కపోల యుగము
పద్మ పలాశ శోభన లోచనంబును
మందస్మితాపాంగ సుందరమును
సస్మితాలోక సతత ప్రసన్న ముఖముఁ
గంబు సుందర రుచిర మంగళ గళంబు
హారమణి కుండల ప్రభాపూర కలిత
చారు మృగరాజ సన్నిభ స్కంధ యుతము.
వెండియు శంఖ చక్ర గదా పద్మ కలితాయత బాహు చతుష్టయంబును,
వైజయంతీ వనమాలికా కౌస్తుభమణి శ్రీవిరాజితంబును, నిత్యానపా
యిని యయిన యిందిరా సుందరీ రత్న పరిస్పందంబునం దనరి
తిరస్కృత నికషోపలం బైన వక్షస్థ్సలంబును, యుచ్ఛ్వాస నిశ్శ్వాసం
బులం జంచలంబులైన వళిత్రయ రుచిర ప్రకాశమాన దళోదరంబును,
పూర్వ వినిర్గత నిఖిల విశ్వంబునుం బ్రవిష్టంబుఁ జేయురీతి నొందు
సలిలావర్త సన్నిభ గంభీర నాభివివరంబును, పంకజ కింజల్క విభా
సిత దుకూలనిబద్ధ కనక మేఖాలా కలాప శోభితశ్యామ పృథు నితంబ
బింబంబును, నీల కదళీ స్తంభరుచిరోరు యుగళంబును, సమచారు
జంఘంబును, నిమ్నజాను యుగళంబును, బద్మపత్ర భాసుర పాద
ద్వయంబును, మదీయాంతరంగ తమోనివారక నిర్మల చంద్రశకల
సన్నిభనఖంబును, గిరీట కుండల గ్రైవేయహార కేయూర వలయ
ముద్రికా మణినూపురాది వివిధ భూషణ భూషితంబును, నిరస్త
సమస్త నతజన సాధ్వంసంబును, భక్తజన మనోహరంబును, సర్వ
మంగళాకరంబును నైన భగవద్దివ్య రూపంబుఁ దామస జన సన్మార్గ
ప్రదర్శకుండవైన నీవు మాకుం జూపి మమ్ముఁ గృతార్థులం జేయు”
మని వెండియు ని ట్లనియె
“ఆత్మకుఁ బరిశుద్ధి నర్థించు వారికి
ధ్యేయ వస్తువు భవద్దివ్యమూర్తి;
యంచిత స్వర్గరాజ్యాభిషిక్తున కైన
సమధిక స్పృహణీయతముఁడ వీవు;
సద్భక్తియుత భక్త జన సులభుండవు;
దుష్టాత్ములకుఁ గడు దుర్లభుండ;
వాత్మదర్శనులకు నరయ గమ్యుండవు;
నై యర్థి విలసిల్లు దనఘచరిత!
యిట్టి నిఖిల దురారాధ్యు నీశు నిన్ను
నెఱయ సుజనుల కైన వర్ణింపరాదు;
వఱల నెవ్వఁడు పూజించు వాఁడు విడువఁ
జాలునే? పద్మదళనేత్ర! సచ్ఛరిత్ర!
ఎనసిన భక్తియోగమున నే భవదీయపదాబ్జ మొందఁగా
ననయముఁ గోరువాఁడు చటులాగ్రహ భీషణ వీర్యశౌర్య త
ర్జనములచే ననూనగతి సర్వజగంబులు సంహరించు న
య్యనుపముఁడైన కాలునిభయంబును బొందఁడు సుమ్ము కావునన్.
ఇట్టి నీ పాదమూలంబు లెవ్వఁడేని
బొంది ధన్యాత్ముఁడౌ నట్టి పుణ్యుఁ డొండు
మనము లోపలఁ గోరునే మఱచియైన?
నవ్యయానంద! గోవింద! హరి! ముకుంద!
హరి! నీ భక్తులతోడను
నిరుపమగతిఁ జెలిమిచేయు నిమిషార్థముతో
సరిగాదు మోక్ష మనిన న
చిరశుభ మగు మర్త్య సుఖముఁ జెప్పఁగ నేలా.
దురిత వినాశక పదపం
కరుహ! భవత్కీర్తి తీర్థకణచయ బాహ్యాం
తర సేక ధూత కల్మష
పురుషులు ధరమీఁదఁ దీర్థభూతులు గారే?
అట్టి భూతదయా సమేతులును రాగాది విరహిత చిత్తులును నార్జవాది
గుణ యుక్తులును నయిన భాగవత జనుల సంగంబు మాకుం గలుగఁ
జేయుము; ఇదియ మ మ్మనుగ్రహించుట" యని వెండియు ని ట్లనియె.
సరసిజనాభ! సత్పురుష సంగసమంచిత భక్తి యోగ వి
స్ఫురణ ననుగ్రహింపబడి శుద్ధము నొందినవాని చిత్తమ
స్థిర బహిరంగముం గనదు; చెందదు భూరితమస్స్వరూప సం
సరణ గుహం జిరంబు గనఁజాలు భవన్మహనీయ తత్త్వమున్.
అది యెట్టి దనిన.
అరయంగ నేమిటి యందు నీ విశ్వంబు
విదితమై యుండు? నీ విశ్వమందు
నేది ప్రకాశించు? నెప్పుడు నట్టి స్వ
యంజ్యోతి నిత్యంబు నవ్యయంబు
నాకాశమును బోలి యవిరళ వ్యాపక
మగు నాత్మతత్త్వంబు నధిక మహిమ
నమరు పరబ్రహ్మ మగు" నని పల్కి యి
ట్లనియె "నవిక్రియుండైన వాఁడు
నెవ్వఁ డాతఁడు దనయందు నెపుడు నాత్మ
కార్యకరణ సమర్థంబు గాని భేద
బుద్ధి జనకంబు నాఁదగు భూరిమాయఁ
జేసి విశ్వంబు సత్యంబుగా సృజించె.
మరలఁమరలఁ బెక్కుమాఱు లీ విశ్వంబు
జనన వృద్ధి విలయ సంగతులను
నందఁ జేయుచుండు నట్టి యీశ్వరుఁడవై
తనరు నిన్ను నాత్మ తత్త్వముగను.
తెలియుదు” మని వెండియు ని ట్లనియె “యోగపరాయణు లగువారు
శ్రద్ధా సమన్వితులై క్రియాకలాపంబుల నంతఃకరణోపలక్షితం బయిన
భవదీయ రూపంబు యజింతురు; వారు వేదాగమతత్త్వ ఙ్ఞానులు; నీ
వాద్యుండవును ననాదియు నద్వితీయుండవును మాయాశక్తి యు
క్తుండవును నై విలసిల్లు చుండుదు; వట్టి మాయాశక్తి చేత.
చతురాత్మ! సత్త్వరజస్తమోగుణములు
వరుస జనించెను; వానివలన
మహదహంకార తన్మాత్ర నభోమరు
దనల జలావని ముని సుపర్వ
భూతగణాత్మక స్ఫురణ నీ విశ్వంబు
భిన్న రూపమున నుత్పన్న మయ్యె;
దేవ! యీ గతి భవదీయ మాయను జేసి
రూఢిఁ జతుర్విధ రూపమైన
పురము నాత్మాంశమునఁ జెందు పురుషుఁ డింద్రి
యములచే విషయ సుఖము లనుభవించు;
మహిని మధుమక్షికాకృత మధువుఁ బోలి
యతనిఁ బురవర్తి యగు జీవుఁ డండ్రు మఱియు.
ఇట్టి జగత్సర్జకుండవైన నీవు.
భూత గణంబుల చేతనె
భూత గణంబు లను మేఘ పుంజముల ని
ర్ధూతముగఁ జేయు ననిలుని
భాతిని జరియింపఁ జేసి పౌరుష మొప్పన్.
రూఢిఁ దత్తత్క్రియాలబ్ద రూపుడవును
సుమహిత స్ఫుర దమిత తేజుఁడవుఁ జండ
వేగుఁడవు నయి ఘన భుజా విపుల మహిమ
విశ్వసంహార మర్థిఁ గావింతు వీశ!
అది యె ట్లనిన.
ఇతి కర్తవ్య విచారక
మతిచేఁ దగ నెప్పుడుం బ్రమత్తంబును సం
చిత విషయ లాలసము నూ
ర్జిత లోభము నైన యట్టి సృష్టి గడంకన్.
అప్రమత్తుండ వగుచుఁ బద్మాక్ష! నీవు
మ్రింగుదువు చాల నాఁకట మ్రేఁగు చుండి
నాలుకలు గ్రోయు భూరిపన్నగము వాతఁ
బడిన యెలుకను భక్షించు పగిది ననఘ!
అనిశము నస్మదీయగురుఁడైన సరోరుహ సంభవుండు న
మ్మనువులు నాత్మసంశయము మాని భజించు భవత్పదాబ్జముల్
మనమున నిల్పి యుష్మదవమాన మహావ్యధఁ జెందునట్టి స
జ్జనుఁడు పరిత్యజించునె? భుజంగమతల్పక! భక్తకల్పకా!
కావున నాకును సూరి జ
నావళికిని సర్వసంశయంబులు వాపం
గావను బ్రోవను దగు గతి
నీ" వని వినుతించి నట్టి యీ స్తవ మెలమిన్.
రుద్రుండు ప్రచేతసుల కెఱిగించి వెండియు ని ట్లనియె “ప్రచేతసులారా!
యిట్టి యోగాదేశ నామకం బైన యీ స్తోత్రంబు బహువారావృత్తిచేఁ
బఠించి మనంబున ధరియించి సమాహిత చిత్తులై మీరందఱు నాదరం
బున విశ్వాసయుక్తులును, స్వధర్మాచార వంతులును, భగవదర్పితాశ
యులును నై జపియించుచు సర్వభూతావస్థితుండు నాత్మారాముండు
నైన సర్వేశ్వరుని నుతించుచు ధ్యానంబు చేయుచుఁ బూజించు
చుండుఁడు; తొల్లి యీ స్తోత్రంబు భగవంతుండైన పద్మసంభవుండు
సిసృక్షు వగుచు నాత్మజులమైన మాకును సృజియింప నిచ్ఛగించు
భృగ్వాదులకును నెఱింగించె; మేము నా భృగ్వాదులును బ్రజాసర్గంబు
నందు బ్రహ్మచోదితులమై యీ స్తోత్రంబునం జేసి విధ్వస్త సమస్త
తమోగుణులమై వివిధ ప్రజాసర్గంబు గావించితిమి; కావున నీ
స్తోత్రంబు నెల్లప్పుడు నేకాగ్ర చిత్తుండును వాసుదేవ పరాయణుండు
నై యెవ్వండు జపియించు, వాఁడు వేగంబె శ్రేయస్సును బొంది తదీయ
ఙ్ఞాన ప్లవంబున వ్యసనార్ణవ రూపం బయిన సంసారంబును సుఖతరం
బుగఁ దరియించు; అట్టి మ దుపదిష్టం బయిన యీ శ్రీహరి స్తవంబు
నెవ్వండు చదువుచు దురారాధ్యుం డైన శ్రీహరిం బూజించు, వాఁడు
మదుక్త స్తోత్ర గాన సంతుష్టుండును శ్రేయస్సులకు నేకాశ్రయ భూతుం
డును నగు; శ్రీమన్నారాయణుని వలన సమస్తాభీష్టంబులం బొందు;
ఎవ్వండేనిఁ బ్రభాతంబున లేచి ప్రాంజలియు శ్రద్ధాసమన్వితుండు నై
యీ మంగళస్తవరాజంబును వినిన వినిపించినం గర్మబంధ విముక్తుం
డగును;” అని మఱియు ని ట్లనియె.
"నరదేవతనయులారా!
పురుషాధీశుండు పరమ పురుషుఁడు నగు నీ
శ్వరు సుస్తోత్రము మీ కా
దరమునఁ దెలిపితిని; మీరుఁ దద్దయు భక్తిన్.
ఏకాగ్రచిత్తులును సు
శ్లోకులునై జపము చేయుచును ఘనతపముం
గైకొని చేసిన మీకును
జేకుఱు మహితేప్సితార్థ సిద్ధి గడంకన్.”
అని యీ గతి నుపదేశం
బొనరించి సదాశివుండు నొగి వారలచే
తను బూజితుఁడై వారలు
గన నంతర్ధానుఁ డయ్యెఁ గౌతుక మొప్పన్.
అంత.
తివుట వారలు రుద్రోపదిష్టమైన
యచ్యుత స్తవము జపించు చయుత సంఖ్య
వత్సరము లుగ్ర తపము దుర్వార వారి
మధ్యమునఁ జేయుచున్న సమయమునందు.
ఘనకర్మాసక్త చిత్తుండై యున్న ప్రాచీనబర్హి కడకు నధ్యాత్మవేదియుం
గృపాళువు నైన నారదుండు చనుదెంచి యా రాజునకు ఙ్ఞానబోధంబు
చేయు కొఱకు నతనితో ని ట్లనియె “రాజా! యీ కర్మంబునం జేసి
యెట్టి శ్రేయస్సు నభిలషించు చున్నవాఁడ వట్టి యనిష్ట నిరసనంబు
నభీష్ట ప్రాప్తి కరంబు నయిన శ్రేయం బీ కర్మంబు వలన లభింప”
దనినం బ్రాచీనబర్హి నారదున కి ట్లనియె.
"అనఘ! మునీంద్ర! మహాభాగ! యేను గ
ర్మాపహత ఙ్ఞాని నగుచు మోక్ష
మెఱుఁగంగ లే నైతి నిట్టి నా కిప్పుడు
గడు విమలంబును గర్మబంధ
నాశకంబును నగు ఙ్ఞానోపదేశంబు
గావింపు మతిదయాకార! కూట
ధర్మంబులగు గేహతతులందుఁ జెంది జా
యా తనూజాత ధనాదికములె
భూరి పురుషార్థములు గాఁగ బుద్ధిఁ దలఁచు
మతివిహీనుండు సంసార మార్గములను
దగఁ బరిభ్రామ్యమాణుఁడై యొగిని మోక్ష
పదము నొందగఁజాలఁడు భవ్యచరిత!”
అనవుఁడు నతనికి నతఁ డను
“ననఘా! యీ యధ్వరంబులందును గృపమా
లిన నీచే విశసింపం
జని కూలిన పసుల వేల సంఖ్యలఁ గనుమా
కావునం బశువ్రాతంబులు త్వదీయ వైశసంబును స్మరించుచున్నవై
లోహయంత్రమయ శృంగంబులచేత నెప్పుడు నీవు పరలోకంబు
నొందెద వప్పుడు నిన్ను హింసింతు మని భవదీయ మృతికి నెదురు
చూచుచున్న; విట్టి సంకటంబు నొందంగల నీకు నిస్తారకం బయిన
యొక్క యితిహాసంబు గల దెఱింగింతు విను” మని యి ట్లనియె.
