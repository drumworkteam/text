“భూమీశ! విను మయ్య పూర్వకాలమునఁ బు
రంజనుం డను నొక్క రాజు గలఁడు;
అతని కవిఙ్ఞాతుఁ డనుపేరఁ దగిలి వి
ఙ్ఞాతచేష్టితుఁ డగు సఖుఁడు కలఁడు;
ఆ పురంజనుఁడు పురాన్వేషియై ధరా
చక్రంబుఁ గలయంగ సంచరించి
తన కనురూపమై పెనుపొందు పుర మెందు
వీక్షింపఁ జాలక విమనుఁ డగుచు
నే పురము లుర్విఁ బొడఁగనె నా పురములు
గామములఁ గోరు తనకు న క్కామములను
బొందుటకు వానిని ననర్హములుగఁ దన మ
నమునఁ దలఁచి యొకానొకనాఁ డతండు.
చనుచున్న సమయంబున హిమవత్పర్వత దక్షిణసానువు లందు.
వర నవద్వార కవాట గవాక్ష తో
రణ దేహళీగోపురముల నొప్పి
ప్రాకార యంత్రవప్రప్రతోళీ పరి
ఘట్టాల కోపవనాళిఁ దనరి
సౌవర్ణ రౌప్యాయస ఘన శృంగంబుల
రమణీయ వివిధ గేహముల మించి
రథ్యాసభా చత్వరధ్వజ క్రీడాయ
తన సుచైత్యాపణతతిఁ దనర్చి
మరకత స్పటిక విదూర మణి వినూత్న
మౌక్తికాయుత ఖచిత హర్మ్యములు గలిగి
విద్రుమ ద్రుమ వేదుల వెలయు నొక్క
పురముఁ గనియె భోగవతినిఁ బోలు దాని.
ఇట్లు గనుంగొని యనంతరంబ ముందటం బురబాహ్యాంతరంబున
దివ్యద్రుమ లతాకుంజ పుంజంబును, సమద నదద్విహంగ మత్త మధు
కర కుల కోలాహల సంకుల జలాశయ శోభితంబును, హిమనిర్ఝరబిందు
సందోహ పరిస్పంద కందళిత మందమలయ మరుదుచ్చలిత ప్రవాళ
విటప నళినీతటంబును, పాంథజన మనోరంజ నాహ్వాన బుద్ధిజనక కల
హంస రాజకీర కోకిలాలాప విరాజమానంబును; మునివ్రత నానావిధ
వనమృగవ్రాత బాధా రహితంబును నైన పురబాహ్యోద్యాన వనంబు
నందు యాదృచ్చికంబుగ నేకైక శతనాయకంబైన యనుచర దశకం
బును, బంచమస్తకసర్ప ప్రతీహారుండును, దోడరాఁ జనుదెంచుచున్న
భర్త్రన్వేషిణియుం గామరూపిణియు నవోఢయు నయి నట్టి.
ఘన సమవిన్యస్త కర్ణ కుండల రుచుల్
గండభాగంబుల నిండి పర్వఁ
దమ్మిఱేకులసిరిఁ దటమటింపగఁ జాలు
మెఱుఁగుఁ గన్నులు దలఁ దిరిగి రాఁగ
జఘన సంకలిత పిశంగ నీవీద్యుతి
కనక కాంచీరుచిఁ గరము పెనుపఁ
జరణ సరోజ భాసుర చలన్నూపుర
ఝణఝణ ధ్వని నర్మ సరణిఁ జూప
లలిత యౌవన లక్ష్మీవిలాస భాసు
రోదయ వ్యంజిత ప్రభాయుక్త పీన
సమ నిరంతర కుచకుట్మముల వ్రీడఁ
జెంది పయ్యెదఁ గప్పు బాలేందుముఖిని.
మఱియును బాలయు సుదతియు గజగామినియు నయిన
యొక్క ప్రమదోత్తమం గాంచి.
తరమిడి ప్రేమోద్గమమై
మరువిండ్లం బోలు కన్బొమలు గల తరుణీ
సరసాపాంగ విలోకన
శరపరివిద్ధాంగుఁ డగచు జనవిభుఁ డనియెన్.
“ఎవ్వరి దానవు? జనకుం
డెవ్వఁడు? పే రేమి? భృత్యు లీ పదియొక రిం
దెవ్వరు? సతు లెవ్వరు? మఱి
యి వ్వనమున నుండఁ గార్య మెద్ది? మృగాక్షీ!
భవదీయ పురస్సరుఁ డగు
పవనాశనుఁ డెవ్వఁ? డతికృపామతి నాకున్
వివరింపు” మనుచు వెండియు
ధవళేక్షణఁ జూచి ధరణిధవుఁ డి ట్లనియెన్.
“తరళాక్షి! పతి యగు ధర్ము నన్వేషింపఁ
జరియించు హ్రీయను సతివొ, కాక
రుద్రు నన్వేషించు రుద్రాణివో, కాక
బ్రహ్మను వెదకు భారతివొ, కాక
నారాయణుని భక్తిఁ గోరి యన్వేషించు
నిందిరవో, కాక యెవ్వ రీవు?
త్వత్పాద కామనత్వము నను సంప్రాప్త
సకల కాముండగు సరసు నెట్టి
వాని వెదకెదు? తరుణీ? భవత్కరాగ్ర
పద్మకోశంబు నేఁ డెందుఁ బతిత మయ్యె?
నాకు నెఱిఁగింపఁ దగుదు వివేకచరిత!”
యని నృపాలుఁడు మఱియు ని ట్లనియె సతికి.
“కర మొప్పఁగ నీ విటు భూ
చర వగుటను హ్రీవి శివవు శారదవును సా
గర కన్యవుఁ గాకుండుటఁ
దరుణీ! పొడగంటి" నని పదంపడి పలికెన్.
"మొనసి యదభ్రకర్ముఁడ నైన నాచేత
నిపుడు పాలితమైన యీ పురంబు
సరసిజోదరుని భుజాపాలితోదాత్త
లలిత వైకుంఠ మలంకరించు
నిందిరా సుందరి చందంబునను నీ వ
లంకరింపఁ గడంగు పంకజాక్షి!
యది గాక తావకీనాపాంగరుచి మోహి
తాంతరంగుండ నైనట్టి నన్ను
మహిత సవ్రీడభావ సన్మందహాస
చారు విభ్రమ భ్రూలతా ప్రేరితుఁడుగఁ
దనరు భగవంతుఁ డగునట్టి మనసిజుండు
పడఁతి! యుడుగక పీడింపఁ దొడఁగె నిపుడు.
కావున.
తరుణి! సుతారలోచన యుతంబును మంజుసుధాసమానభా
సుర మృదువాక్య యుక్తమును శోభిత కోమల లంబమాన సుం
దర చికురాభిరామము నుదారము నైన భవన్ముఖాబ్జమున్
సురుచిరలీల నెత్తి ననుఁ జూడుము; సిగ్గును జెంద నేటికిన్?”
అని యి వ్విధంబున నధీరుం డై పలుకు పురంజనుం జూచి యా
ప్రమదోత్తమ వీరమోహితయై సస్మితానన యగుచు నానందంబు
నొంది యి ట్లనియె.
“పురుషవర! నాకు నీకును
గురువును నామమును గులముఁ గోరి యెఱుంగ నీ
పురమున నుండుదుఁగా; కీ
పురము నిర్మించి నట్టి పురుషు నెఱుంగన్!
వీరలు నా సఖు లీ లల
నారత్నము లార్యవినుత&#160;! నా చెలు; లీ వృ
ద్దోరగ మే నిద్రింపఁగ
ధీరత మేల్కాంచి పురము ధృతిఁ బాలించున్.”
వెండియు ని ట్లనియె.
“మనుజ నాయక; నీవు మద్భాగ్య వశమున
నిటకు నేతెంచితి; విపుడు నీకు
మంగళంబగు; నీవు మహితేంద్రియ గ్రామ
భోగ్యంబు లగు కామపుంజములను
నర్థి సంపాదింతు; వనఘాత్మ; యీ నవ
ద్వార ప్రయుక్త మై తనరు పురము
నీవు గైకొని యేలు; నీ కంటె దీనికి
నధిపుఁ డన్యుండు లేఁ డనఘ; యిందు
మదుపనీతములైన కామముల ననుభ
వింపఁగా సమాశత మధిష్టింపు మెలమిఁ;
గోరి నీకంటెఁ బ్రియులు నెవ్వారు నాకు?
నరసి చూడంగ మనుజేంద్ర; యదియుఁ గాక.
మఱియు రతిఙ్ఞాన విహీనుండు నకోవిదుండు నిహపరచింతాశూ
న్యుండుఁ బశుప్రాయుండుఁ ద్వదన్యుండు నైన వాని నెవ్వని వరి
యింతు? గృహస్థాశ్రమమందు ధర్మార్థ కామ మోక్ష ప్రజానందంబు
లును యశంబును యతివేద్యంబులు గాని రజ స్తమో విహీన పుణ్య
లోకంబులును గలుగు; పితృ దేవర్షి మర్త్య భూతగణంబులకుం దనకు
నీ లోకంబున గృహస్థాశ్రమంబు సర్వక్షేమార్థం బయిన యాశ్రమంబండ్రు;
గావున వదాన్యుండవు, వీరవిఖ్యాతుండవుఁ ,బ్రియ దర్శనుండవు,
స్వయం ప్రాప్తుండవు నయి భోగి భోగ సదృశ భుజాదండంబులచే
నొప్పు భవాదృశుం దగిలి మాదృశ యగు కన్య వరియింపకుండునే”
యని వెండియు.
“కరుణారస పరిపూర్ణ
స్ఫురిత స్మిత రుచి విలోక పుంజముచేతం
గర మర్థి దీన జన భయ
హరణుఁడవై సంచరింపు మఖిల జగములన్.”
అని యీ గతిఁ బలికిన యా
వనజాక్షిఁ బురంజనుండు వరియించి ముదం
బున నన్యోన్య ప్రీతిం
దనరుచుఁ దత్పురము చొచ్చి ధన్యుం డగుచున్
శతసమకాల మప్పురి నజస్రము భూరిసమస్త సౌఖ్య సం
గతులఁ దనర్చి వందిజన గాయక సద్వినుతోరు గాన మో
దిత మతి నొప్పి సుందరసతీ జనసేవితుఁడై నృపాల కో
చిత లలితస్థలంబుల వసించుచుఁ గ్రీడలు సల్పుచుండఁగన్.
నరనాథుఁడు లోకభయం
కరగతి వర్తించు గ్రీష్మకాలము దోఁపం
దరళ లహరీ మనోహర
వరహ్రాదిని సలిలమందు వసియించెఁ దగన్.
ఇట్లు వసియించి కతిపయి దినంబు లరుగు సమయంబున.
అవనీశ్వరోత్తమ! య ప్పురంబున నాల్గు
వంకలనున్న గవఁకులు వినుము
తూర్పు దిక్కునకు నైదును దక్షిణోత్తరం
బుల రెండుఁ బశ్చిమంబు నను రెండు
గాఁగ నా తొమ్మిది గవఁకుల నుపరి ది
క్కున నేఁడు గ్రింద దిక్కునను రెండు
నయి యుండు; మఱి వాని యందుఁ పృథగ్విధ
విషయ గత్యర్థమై వెలయు నీశ్వ
రుం డొకం డరయఁ గలండు రూఢిఁ దత్పు
రంబుఁ బాలించునట్టి పురంజనుండు
నా పురద్వార నవకంబు; నందులోన
నర్థిఁ బ్రాగ్ద్వార పంచకమందు వరుస.
ఖద్యోతయు హవిర్ముఖియు నను నామంబులుగల ద్వారయుగంబున
ద్యుమత్సఖుఁడై విభ్రాజితాఖ్య జనపదంబును బొందు; వెండియు
నళినియు నాళినియు నను పేళ్ళు గల వాకిళ్లు రెంటి యందు నవ
ధూతసఖుండై సౌరభరూపంబు లయిన విషయంబులం బొందు;
మఱియు ముఖ్యానామకం బైన ప్రధాన ప్రాగ్ద్వారంబున రసఙ్ఞ విపణా
న్వితుండై యాపణబహూదనంబులను విషయంబులనొందు; బితృహూ
నామకం బయిన దక్షిణ ద్వారంబున శ్రుతధరాన్వితుం డై దక్షిణ
పాంచాలంబను రాష్ట్రంబు నొందు; దేవహూ నామకంబయిన యుత్త
రపు వాకిట శ్రుతధరాన్వితుండై యుత్తర పాంచాలంబను రాష్ట్రంబు
నొందు; వెండియుం బడమటి వాకిళ్ళు రెంటియందు నాసురీ నామకం
బైన వాకిట దుర్మదసమేతుండై గ్రామక నామకంబైన విషయంబును,
నిరృతి నామకం బయిన వాకిటయందు లుబ్దక యుక్తుండై వైశసం
బను విషయంబు నొందుచుండు; వెండియుం బురంజనుం డ ప్పురం
బునం బౌరజనంబులందు నిర్వా క్పేశస్కరులను నిద్ద ఱంధులు గలరు;
వారలచేత గమన కరణంబులను క్రియల నొందుచు నంతఃపురగతుం
డగు నప్పుడు విషూచీ సమన్వితుండై జాయాత్మ జోద్భవంబు లైన
మోహ ప్రసాద హర్షంబుల నొందుచుండు; ఇ వ్విధంబునం గర్మా
సక్తుండుఁ గామాసక్తుండునై బుద్దియను మహిషిచేత వంచితుం డయ్యె;
అ క్కామినియు.
పానంబు చేసినఁ దానుఁ బానము చేయుఁ;
గుడిచినఁ దానును గుడుచు; మఱియు
భక్షింపఁ దానును భక్షించు; నడచిన
నడచును; నవ్విన నవ్వు; నేడ్వ
నేడుచుఁ; బాడినఁ బాడు; విన్నను వినుఁ;
జూచినఁ జూచుఁ; గూర్చున్న నుండు;
దుఃఖింప దీనుఁడై దుఃఖించు; నిలిచిన
నిలుచు; నిద్రింపఁగ నిద్రబోవు;
ముట్టినను ముట్టు; మూర్కొన్న మూరు కొనును;
బలుకఁ బలుకును; బవళింపఁ బవ్వళించు;
హర్షమును బొంద నాత్మను హర్ష మొందు;
మోదమును బొందఁ దానును మోద మందు.
ఇ వ్విధంబున నతండు మహిషీ విప్రలబ్దుండును వంచిత స్వభావుం
డునునై పారవశ్యంబునంజేసి యఙ్ఞుండును నితరేచ్ఛా విరహితుం
డునునై క్రీడామృగంబు చాడ్పున వర్తించుచు నా పురంబునఁ గాపురం
బుండఁ గొన్ని దినంబుల కా పురంజనుం డొకా నొక దినంబున
ధనుర్ధరుండై.
పంచాశ్వ యుక్తంబు పంచ బంధనముఁ జ
క్రద్వితయమును యుగద్వయంబు
నాశు వేగంబు నేకాక్షంబు కూబర
ద్వయముఁ బతాకాత్రితయ యుతంబు
నేక రశ్మి యుతంబు నేకసారథికంబు
సప్తవరూథంబు స్వర్ణ భూష
మును బంచ విక్రమమును నేక నీడంబుఁ
బ్రకట పంచ ప్రహరణము నయిన
రథము కాంచన రచిత వర్మము ధరించి
విలస దక్షయ తూణీర కలితుఁ డగుచుఁ
గడఁక దీపింప నెక్కి యేకాదశ ప్ర
సంఖ్య సేనాసమేతుఁడై సరభసముగ.
పురంబు వెడలి పంచప్రస్థంబను వనంబునకుంజని యందు విడువ
రాని మహిషిని విడిచి మృగయాసక్తుండై దృప్తుండగుచు ధనుర్భా
ణంబులు ధరియించి సంచరించుచు నాసుర వర్తనంబునం దగిలి
ఘోరాత్ముండు నదయుండునై నిశాతసాయకంబుల చేత న మ్మృగ
వ్రాతంబులం బరిమార్చె; రాజులకు మృగయా వినోదంబు విహితాను
ష్ఠానం బగుచుండ నాసురవృత్తి యెట్లయ్యె; నని యంటివేని; నిది రాగ
ప్రాప్తం బగుటను విహితంబుగాదు; వినుము; శ్రాద్ధాదులందే ప్రఖ్యాత
శ్రాద్ధ దివసంబుల యందే రాజైన వాఁడే, మేధ్యంబులయిన పశువులనే
వనంబునందే యధోపయుక్తంబుగానే వధియింపంజను నను నియమ
మాత్రంబు గలదు; గావున ఙ్ఞాని యైన విధ్వాంసుం డాచరింపండు;
గాక యాచరించినం గర్మానుష్ఠాన జనితం బయిన ఙ్ఞానంబునం జేసి
యందుఁ బొరయండు; అట్లుగాక నియమోల్లంఘనంబునం గర్మాచ
రణుం డగువాఁ డభిమానంబు నొంది కర్మబద్ధుండై గుణప్రవాహ పతి
తుండును నష్టప్రఙ్ఞుండునునై యధోగతిం గూలు; నిట్లగుటం జేసి సాధు
జనులకు సర్వప్రకారంబుల నాసురవృత్తి మానం దగు” నని వెండియు
ని ట్లనియె “అంతం బురంజనుం డ వ్వనంబున.
వర చిత్ర పక్ష సునిశిత
శరములచే శశ వరాహ చమరీ రురు కా
సర గవయ శల్య హరిణీ
కరి హరి వృక పుండరీక కపి ఖడ్గములన్.
వధియించి మఱియును.
వరుస మేధ్యా మేధ్య వనమృగంబుల ఘృణ
సన దుస్సహ క్రీడ సంహరించి
శ్రమయుక్తుఁడై వేఁట చాలించి మరలి మం
దిరమున కర్థి నే తెంచి యందు
సముచిత స్నాన భోజన కృత్యములు దీర్చి
యతి పరిశ్రాంతి శయానుఁ డగుచుఁ
బరిమళ మిళిత ధూపవ్రాత వాసిత
సర్వాంగుఁ డగుచు స్రక్చందనములు
వివిధ భూషణ చేలముల్ వెలయఁ దాల్చి
తుష్టుఁడును హృష్టుఁడున్ మఱి ధృష్టుఁడై య
నన్యజాకృష్ట చిత్తుండునై రతి ప్ర
సంగకౌతుక మాత్మను దొంగలింప.
అంత స్వకీయ ప్రాణవల్లభ యగు మహిషియందు మనంబు నునిచి
నా వరారోహయు గృహమేధినియు నయిన గృహిణిం గానక, విమన
స్కుండై నిజాంతఃపుర కామినులం గనుంగొని యి ట్లనియె.
"రామాజన సంఘము లా
రా! మానవతీ లలామ రామామణి సా
రామలకృపచే మెలఁగుదు
రా మానుగఁ గుశలమా? పరామర్శింపన్.
సార వివేకలార! గృహసంపద లీ యెడఁ బూర్వరీతిచే
నారాయఁగా రుచింపవు గృహస్థునకుం గృహమందు మాత గా
నీ రమణానుకూల రమణీ మణి యై తనరారు భార్య గా
నీ రుచి నొందకున్నఁ గన నేర్చునే తద్గృహమేధి సౌఖ్యముల్.
అదియునుం గాక.
పొగ డొందు జనని గానీ
తగవున వర్తించునట్టి దయితయ కానీ
తగ నుండని గృహమున నుం
టగుఁ జక్ర విహీన రథము నందుం టరయన్.
కావున.
తలకొని నాకుఁ దాను సుపదంబునఁ బ్రఙ్ఞ జనింపఁజేసి సం
చల దురు దుర్భర వ్యసన సాగరమగ్నుఁడ నైన నన్ను ని
శ్చలమతి నుద్ధరించి యనిశంబును మత్ప్రియ యైన భార్య యే
వలనఁ జరించుచున్న దనివారణ నా కెఱిఁగింపరే దయన్?"
అనవుడు విని య క్కాంతలు
జనపతి కి ట్లనిరి "రాజసత్తమ! యిదిగోఁ
దన కొంగైనను బఱపుగ
నొనరింపక నేలఁ బొరలుచున్నది వగలన్.
ఏమి కతమున నున్నదో యెఱుఁగ మేము
నీవు చూడు మ" టన్న నా భూవరుండు
నేలఁ బడి పొరలెడు భార్యఁ బోలఁ జూచి
మనములో దుఃఖ తాపంబు మల్లడింప.
అంత.
జలజనేత్ర ప్రణయ సంజాత రోష భా
వమున నయిన యట్టి వక్రదృష్టి
జన విభుండు చూచి యనునయ కోవిదుఁ
డగుచు న ప్పయోరుహాక్షిఁ జేరి.
పొలఁతుకఁ దన యుత్సంగం
బుల నిడి తత్పాద యుగళమును నంటుచు మం
జుల మృదు భాషణముల నా
లలనామణిఁ జూచి పలికె లాలన మొప్పన్.
“రమణిరో! భృత్యులందు నపరాధము గల్గిన నాయకుల్ స్వప
క్షముఁ దలపోసి యుగ్రతర శాసనముఁ దెగి చేయ రట్లు గా
క మనములోని కిన్కఁ దమకంబున నాఙ్ఞ యొనర్చిరేని ని
క్కముగ ననుగ్రహించుటయ కాక తలంపఁగ నాఙ్ఞ చేయుటే?
కమలానన! బాంధవ కృ
త్యముఁ దలఁపక రోషచిత్తుఁ డగు కుటిలాత్మున్
సమదా మర్షుఁడు నీతి
క్రమరహితుఁడు నైన బాలుఁగా నెన్నఁ దగున్.”
అని వెండియు ని ట్లనియె “సుదతీ హృదయేశ్వరి వైన నీవు.
సరసోదార సుధా రసోపమ వచశ్చాతుర్య సౌభాగ్యమై
హరినీలోపమ కోమలాలక యుతంబై విభ్రమ భ్రూలతా
పరిజుష్ట స్మిత సద్విలోకనమునై భాసిల్లు యుష్మన్ముఖాం
బురుహంబున్ భవదీయ దాసునకుఁ బూఁబోఁడీ! కృపం జూపవే.
విను; వీరపత్ని! నీ యెడ
ననయంబును బ్రాహ్మణులును హరిభక్తులుఁ ద
క్కను నితరు లెగ్గు చేసిన
వనితా! శిక్షింతు నెంతవారల నయినన్.
ఈ ముల్లోకము లందును
నా మనమున రోష మొదవినన్ భయ రహితుం
డై మదిలోఁ బరితోషము
తో మెలఁగెడువానిఁ గానఁ దోయజనేత్రా!
ఇందీవరేక్షణ! యే నెందు భవదీయ
తిలక విరహితము మలినయుతము
హర్ష శూన్యంబు మనోప్రకాశకమునై
యత్యమర్షయుతంబు నయిన ముఖము
గళితాశ్రుబిందు సంకలిత సంచిత శోభ
మాన పీన స్తన మండలమును
రమణీయ తాంబూలరాగ విహీన మై
నట్టి సుపక్వ బింబాధరంబు
గాఁగ ని ట్లుంట కిపు డేమి కతము? నాకు
నర్థి నెఱిఁగింపవే మృగయాతిసక్తి
నబల; నీ కెఱిఁగింపక యరిగి నట్టి
తప్పు సైరించి కావంగఁ దగుదు నేను.
వనితాజన పరవశుఁడై
మనసిజ శర బాధ్యమాన మానసుఁ డగు వా
నిని దగఁ గర్తవ్యార్థము
లను భజియింపక తొలంగు లలనలు గలరే?"
అనుచుం దదీయ విభ్రమ వశంగతుండై పలికిన విని.
కంజాతపత్ర నేత్ర పు
రంజను దెస రోష ముడిగి రమణీయశ్రీ
మంజుల మృదూక్తుల మనము
రంజించుచుఁ బలికె సదనురాగ మెలర్పన్.
అంత.
అ మ్మహాదేవి నెయ్యంబున మంగళ
స్నాతయై మృదుల వస్త్రములు గట్టి
స్రక్చందనాది భూషణములు ధరియించి
కమనీయ మోహనాకార యగుచుఁ
బతికడ నిలిచిన నతఁడు సంతుష్టాంత
రంగుఁడై యభ్యంతరమున నుండి
యన్యోన్య సరస గాఢాలింగనంబులు
గావించి గోప్య వాక్యముల చేత
నతఁడు ప్రమదా పరిగ్రహ వ్యసనమునను
గడఁక నపకృష్ట ఘన వివేకంబు గలిగి
పగలు రే యని ప్రొద్దు లేర్పఱుప రాక
యెనసి యాయుర్వ్యయంబు దా నెఱుఁగఁ డయ్యె.
మఱియు నతం డున్నద్ధమదుండును మహామనుండును నర్హశయ్యా
శయనుండును మహిషీ భుజోపధానుండును నై యఙ్ఞానాభిభూతుం
డగుటంజేసి స్వరూప భూత పరమ పురుషార్థంబు నెఱుంగక నిజ
మహిషియె పరమ పురుషార్థంబుగాఁ దలంచుచు రమించుచుం గామ
కశ్మలచిత్తుం డైన యతనికి నవయౌవనంబైన కాలంబు క్షణార్థం
బునుం బోలె గతం బయ్యె; అంత.
విశద యశోజలనిధి యా
శశిముఖి యగు భార్య వలన సమ్మతి నేకా
దశశత పుత్రుల రణక
ర్కశ దేహులఁ గాంచి కౌతుకంబున మఱియున్.
గురు శీలౌదార్య గుణో
త్తరలను సల్లలిత గుణ కదంబలఁ బ్రియలన్
వరకుల పావనల దశో
త్తరశత దుహితలను గాంచెఁ దత్సతివలనన్.
ఇట్లు పుత్ర పుత్రికా జనంబులం గని యున్నంత.
విను మాతని యాయువులో
నను నర్థం బరిగె; నంత నరపతి కుల వ
ర్ధను లగు సుతులకుఁ బరిణయ
మొనరించెన్ సదృశ లయిన యువిదల తోడన్.
నరనాథుఁ డాఁడు బిడ్డల
వరరూప వయో విలాస వైభవములచేఁ
బరఁగిన నిజతనయల సమ
వరులకు సంప్రీతితో వివాహము చేసెన్.
అట్లు వివాహంబులు గావించి యున్న సమయంబున.
విను తత్సుతు లొక్కకనికి
ననయముఁ బాంచాల దేశమందులఁ బౌరం
జన కులవర్ధను లగుచున్
జనియించిరి నూర్వురేసి శౌర్య బలాఢ్యుల్
అనఘ! యట్టి రిక్థహారులు గేహకో
శాను జీవ యుతులు నయిన యట్టి
నందనాదులందుఁ జెందిన మమత ని
బద్ధుఁడయ్యె నంతఁ బార్థివుండు.
తిరమగు నిష్ఠతో నతఁడు దీక్షితుఁడై పశుమారకంబులున్
సరవి భయంకరంబులగు సన్మఖముల్ దగఁ బెక్కు చేసి యా
దరమున నీవునుం బలెను దత్తదనూన ఫలాప్తి కాముఁడై
సురపితృ భూత సంఘము నసూయఁ దనర్ప భజించె భూవరా!
ఇ ట్లాత్మహితంబు లైన కర్మంబులయం దనవహితుండును గుటుం
బాసక్త మానసుండునై యున్న యతనికి విరోధియై ప్రియాంగనా
జనంబులకును నప్రియంబగు కాలంబు సంభవించినం జండవేగ
విఖ్యాతుండను గంధర్వాధీశుండు షష్ట్యుత్తర శతత్రయ సంఖ్యాకులైన
గంధర్వులును నందఱ గంధర్వీజనంబులును సితాసిత వర్ణంబులు
గలిగి మిథునీభూతు లగుచు ననుగమింపం జనుదెంచి స్వపరిభ్రమ
ణంబు చేతనే సర్వకామంబుల నిర్మితంబగు నా పురంబు నిరోధించిన
నప్పు డా చండవేగానుచరు లైన గంధర్వు లా పురంజను పురంబు
వ్యాకులత్వంబు నొందించుచు నపహరింప నుపక్రమించు సమయం
బునఁ బురంజన పురాధ్యక్షుండైన ప్రజాగరుం డనువాడు వింశత్త్యు
త్తర సప్తశతంబులైన గంధర్వ గంధర్వీ జనంబుల నివారించి బలవం
తుండై సంవత్సరశతంబు యుద్ధంబు గావించి యొక్కరుం డయ్యు
న ప్పెక్కండ్రతో నిట్లు పోరి క్షీణుండైనం బురంజనుండు దాన నిలిచి
తత్పురంబున నల్ప సుఖంబు లనుభవించుచుఁ బాంచాల దేశంబు
లందు నిజపార్షదుల చేత నానీతంబు లైన పదార్థంబుల నొందుచుం
గామినీ జనసమేతుండై భయపర్యాలోచనంబు చేయ నేరక రాష్ట్ర పుర
బాంధవ సమేతుండై యార్తి నొంది చింతాక్రాంతుండై యుండె; నంత.
అనయంబుఁ గాల పుత్రిక
యను నొక కామిని వరేచ్ఛ నఖిల జగంబుం
దనయంతఁ గలయఁ దిరుగుచుఁ
జనిచని యొకనాడు రాజసత్తమ! వింటే.
అనఘాత్మ! రాజర్షి యైన యయాతి కు
మారకుం డయినట్టి పూరుచేత
వరియింపఁగాఁ బడి వలనొప్ప నతనికి
వర మిచ్చి దౌర్భాగ్యవశత నొంది
ప్రఖ్యాతి గనుట దుర్భగ యనుపేరను
బరఁగు న క్కాంత నే పురుషవరుఁడు
వరియింపఁ డయ్యె; నా తరుణియు నొకనాఁడు
గర మొప్ప బ్రహ్మ లోకమున నుండి
వసుధ కేతెంచి విను బృహద్వ్రతుఁడ నయిన
నన్ను వరియింపఁ గోరి మనమునఁ గామ
శరవిమోహిత యై వేఁడఁ గరము నేను
సమ్మతింపక యున్న రోషమున నలిగి.
ఇ ట్లను “మునీంద్ర! మదీయాశా విముఖుండవైన నీకు నేకత్రావ
స్థానంబు లేక యుండుంగాక” యని శపించి విహత సంకల్పయై
మదుపదేశంబునం జని యవనేశ్వరుండును భయనామకుండును
నయిన వానిం గదిసి యి ట్లనియె.
“అవనీపతి! భయనామక
యవనకులాధీశ్వరుండ వగు నినుఁ బతిఁగాఁ
దవిలి వరింపఁగ వచ్చితి
సవినయముగ వినుము భూత సంకల్పమునన్.
కలుగు మత్కామితంబు వృథగాదు; లోకంబున వేదంబు లందు
దేయగ్రాహ్యరూపం బైన వస్తువు యాచ్యమానం బగుచుండ నెవ్వం
డొసంగం; డెవ్వం డిందు దీయమానం బగుచుండం గోరం; డట్టి వీర
లిద్దఱును జడస్వభావులని సత్పురుషులు శోకంబు నొందుదురు;
కావున నిన్ను భజియించుచున్న నన్నుం గరుణార్ద్రచిత్తుండవై భజి
యింపు; మిట్టి యార్తానుకంపయుఁ బురుషధర్మం" బని పలికిన య
క్కాలపుత్రిక వచనంబులు విని యవనేశ్వరుండు దేవగుహ్యచికీర్షు
వగు దానిం గనుంగొని మందస్మిత వదనుం డగుచు ని ట్లనియె.
"విను; తరుణి! యాచ్యమానం
బనఁదగు నీ లోకమందు నత్యశుభవు స
జ్జనముల కసమ్మతవు నగు
నిను నభినందింపకుండ్రు నెఱి నెవ్వారున్.
కావున నేను ఙ్ఞానదృష్టిం జేసి నీకుం బతినిరూపణంబు చేసెద; అది
యెట్లనిన మదీయసేనా సాహాయ్యంబు బడసి ప్రజానాశం బొనరించు
నట్టి నీ వవ్యక్తగతివై కర్మనిర్మితంబైన లోకంబు ననుభవింపుము; ఈ
ప్రజ్వారుం డనువాఁడు నాకు సహోదరుండు; నీవు మదీయ భగినివి;
మీ రిద్దఱం గూడి యీ లోకంబునందు నవ్యక్తుండును భీమసైనికుం
డును నై యేను వర్తింతును; అనిన నా భయనామకుం డయిన యవ
నేశ్వరుని దిష్టకారులైన సైనికులు ప్రజ్వార కాలకన్యా యుక్తులై భూ
మండలం బెల్లఁ దిరుగుచు నొక్కనాఁ డతివేగంబున భౌమ భోగాఢ్యం
బును జరత్పన్నగ పాలితంబును నయిన పురంజను పురంబు నావ
రించి యున్నంత స్వాభి భూతుం డయిన పురుషునకు నిస్సారత్వంబు
గలిగించు నట్టి కాలకన్యక బలాత్కారంబున నా పురంజను పురంబు
ననుభవించె; అట్లు కాలకన్య కోపభుజ్యమానం బైన పురంబు సర్వ
ద్వారంబు లందును సర్వతోధికంబుగా న య్యవనులు ప్రవేశించి
తత్పురంబు సమస్తంబును బీడింప నిట్లు పురంబు ప్రపీడ్యమానం
బగుచుండ నభిమానియైన పురంజనుండు.
అనఘ! యెంతయు మమతాకుల చిత్తుఁడై
బహువిధ భూరితాపములఁ బొందె;
ఘనకుటుంబియుఁ గాలకన్యోపగూఢుండు
నష్టసంపదుఁడు వినష్టమతియు
విషయాత్మకుండును విని హతైశ్వర్యుండుఁ
గృపణుండు చాల నకించనుండు
నగు పురంజనుఁడు శోకావిలభావుఁడై
గంధర్వ యవన సంఘములచేత
నోజ చెడి వికలత నొందు నైజపురముఁ
దవిలి ప్రతికూలురును ననాదరణయుతులు
నయిన పుత్రులఁ బౌత్రుల ననుచరులను
సచివ పౌరోహితుల నిజసతినిఁ జూచి.
మఱియుం గాలకన్యాగ్రస్తుం డయిన తన్నును నరిదూషితంబు లైన
పాంచాల బలంబునుం జూచి యపార చింత నొంది తత్ప్రతీకారంబు
చేయ నెఱుంగక కాలకన్యాపహృతవీర్యంబు లయినం గామంబుల నభి
లషించుచు దీనుండును విగతాత్మ గతికుండును స్నేహంబునం జేసి
పుత్రదారోపలాలన పరుండునునై కాలకన్యోపమర్దితంబును గంధర్వ
యవనాక్రాంతంబును నైన పురంబు విడువ నిచ్చ లేకయు విడువ
నుపక్రమించె; నప్పుడు.
అనఘా! భయనామాగ్రజుఁ
డనఁగల ప్రజ్వారుఁ డపుడ యరుదెంచి పురం
బును సకలంబును భయనా
మునికిం బ్రీతిగ దహించె మునుకొని యంతన్.
అట్లు పురంబు దహ్యమానం బగుచుండఁ బౌర భృత్యవర్గాది సమన్వి
తుండును,గౌటుంబికుండును, బుత్రాది సమన్వితుండును, యవనో
పరుద్ధాలయుండును, గాలకన్యాగ్రస్తుండును నయిన పురంజనుం డ
ప్పురంబునందుఁ బ్రజ్వార సంస్పృష్టుండై యనుతాపంబు నొంది త
త్పురపాలనంబు నందు సమర్థుండు గాక పురుకృచ్చ్రోరువేపథుం
డయి యం దుండ నశక్తుం డయ్యె; నంత.
దవశిఖియుత తరుకోటర
నివసిత పన్నగము పగిది నిజపురి వెడలం
దివురుచు నతఁడు శిథిల దవ
యవుఁడును గంధర్వ గణ విహత శౌర్యుండున్.
అయి చాల ఘురఘుర మను శబ్ద మడరంగ
మనమునఁ జింతా నిమగ్నుఁ డగుచుఁ
గొడుకులఁ గోడండ్రఁ గూతుల నల్లుర
మనుమల నాప్తుల ననుచరాళి
ననయంబు నల్పమాత్రావశిష్టం బైన
గృహకోశనివహ పరిచ్ఛదముల
మసలు నహంకార మమకారములఁ జేసి
మతిహీనుఁ డగుచు నెమ్మనములోనఁ
గడఁకఁ దలఁచుచు విప్రయోగమునఁ దాను
గటకటా! యిట్లు పరలోక గతుఁడ నైన
యిట్టి భార్య యనాథయై యీ కుమార
వరుల నేరీతిఁ బ్రోచునో యరసి యనుచు.
మఱియు ని ట్లని తలంచు.
"పడఁతి యే మును భుజింపక భుజింపదు; నేను
నిద్ర పోవక మఱి నిద్ర పోదు;
నేను నీళ్ళాడక నీళ్ళాడ నొల్లదు;
పదరి యేఁ గోపింప భయము నొందు;
భర్జించినను మాఱుపలుకక వాయోడు;
బుద్ధిహీనుఁడనైన బుద్ధి చెప్పు;
లలి మీఱ నిట్టి కళత్రంబుతో నేను
గడఁగి దేహాంతరగతుఁడ నైన
ననయమును దాను బుత్రిణి యగుటఁ జేసి
యాత్మశోచిని యగుచు గృహస్థ ధర్మ
మాచరించుచు నుండునో? యనుగమనము
చేయునో?" యని మనమునఁ జింత నొంది.
తన పుత్రులుఁ దన పౌత్రులు
ననయముఁ దాఁ జనినయెడ నిరాశ్రయు లగుచున్
వననిధి మధ్యంబున నవి
సిన కలముం బోలె నెట్లు జీవించెదరో&#160;?
అని యి వ్విధమునఁ గృపణుని
యనువున ఘనదుఃఖ విహ్వలానర్హుం డ
య్యును దుఃఖించు పురంజను
ననయముఁ గొనిపోవ నిశ్చితాత్ముం డగుచున్.
చనుదెంచెను భయనాముం
డనువాఁ డప్పుడు పురంజనాఖ్యుఁడు పెలుచన్
వినుతాత్మ! పశువు భంగిని
మనము గలఁగ యవన నీయమానుం డయ్యెన్.
అనుచర వర్గంబు భృశాతురులును దుఃఖితులునై వెను చనుచుండ
నుపరుద్ధంబగు భుజంగమం బప్పురంబు నెప్పుడు వాసె నప్పు డా
పురంబు పురంజను బాసి విశీర్ణంబై ప్రకృతిం బొందె; బలవంతుం డయిన
యవనునిచేత బలాత్కారంబున వికృష్యమాణుండైన పురంజనుండు
దమః పిహితుం డై పూర్వ సుహృత్తగు సఖు నీశ్వరు నెఱుంగకుండె;
అంతం బరలోకగతుం డైన పురంజనుం గదిసి పూర్వంబున నదయుం
డైన యతనిచేత హింసింప బడిన యఙ్ఞపశువులు క్రోధోద్రేకంబునఁ
గుఠారంబులనతని నఱకె; ఇ వ్విధంబునఁ బ్రమదా సంగ దోష ధూషితుం
డును, నపార తమోనిమగ్నుండును, నష్ట ఙ్ఞానుండును నయి పురంజ
నుం డనేక కాలంబు పరలోకంబున నార్తి ననుభవించి తద్భార్యయైన
ప్రమదోత్తమం జిత్తంబున నశ్రాంతంబును దలంచుచుండం దదీయ
సంస్మరణంబునం జేసి తరవాతి జన్మంబున విదర్భరాజ గృహంబునం
బ్రమదోత్తమ యై జన్మించె; నంత.
అవనీశ! వీర్యపణాత్త యైనట్టి వై
దర్భిని మలయకేతనుఁ డనంగఁ
బరపురంజయుఁ డైన పాండ్యభూమీశుండు
దారుణ సంగర స్థలమునందు
శక్తి ననేక రాజన్యుల నిర్జించి
పరిణయం బయ్యె; నా గురుభుజుండు
నా విదర్భాత్మజయం దసితేక్షణ
యైన కూఁతును ద్రవిడాధినాథు
లైన కొడుకుల నేడ్వుర నర్థిఁ గనియె
వారలకు నెల్ల నొక్కొక్క వరుస నర్బు
దార్బుద సుతులు సంజాతు లైరి; యతని
సుత ధృతవ్రత నా యగస్త్యుఁడు వరించె.
అతఁ డా కన్యక వలనను
జతురుండై యిధ్మవాహజనకుఁ డగు దృఢ
చ్యుతుఁడను మునీంద్రుఁ గనియెను
మతి నంత విరక్తుఁ డగుచు మలయధ్వజుఁడున్.
క్ష్మాతలంబెల్ల నిజతనూజాతులకును
బంచి యిచ్చి సరోజాక్ష పాదపంక
జార్చనాయత్తుఁ డగుచుఁ గులాద్రి కరుగ
నంత మదిరాక్షి సతి యగు నా విదర్భి.
కడఁక గృహములు నఖిల భోగములు విడిచి
చంద్రు వెనుచను చంద్రిక చందమునను
భక్తి దళుకొత్తఁ బాండ్యభూపాలుఁ డయిన
మలయకేతను వెనుకొని మగువ చనియె.
అట్లు ధర్మపత్ని వెంట రాఁ జని యందుఁ జంద్రమసా తామ్రపర్ణీ నవో
దక లను నదుల పుణ్యజలంబుల సుస్నాతుం డయి ప్రక్షాళిత బా
హ్యాభ్యంతర మలుండును గందమూల ఫల బీజ పుష్ప పర్ణ తృణ
తోయాహారుండునై కాయకర్శనంబైన తపం బాచరించుచు శీతోష్ణ వర్ష
వాతంబులు క్షుత్పిపాసలుఁ బ్రియాప్రియంబులు సుఖదుఃఖంబులు
నను ద్వంద్వంబుల సమదర్శనుండై జయించి తపోవిద్యాయమ
నియమంబులం జేసి పక్వ కషాయుండై బ్రహ్మంబునందు నిజాత్మ
ననుసంధించి విజితేంద్రియ ప్రాణ చిత్తుండై స్థాణువుం బోలె దివ్యవర్ష
శతంబు దపంబు చేసి భగవంతుం డయిన వాసుదేవుని యందుఁ
బ్రీతి వహించుచు నన్యం బెఱుంగక వర్తించుచుఁ దన్ను స్వప్నమందు
‘మమేదం శిర శ్చిన్నమితి’ యను ప్రతీతియందుం బోలె వ్యతిరిక్తునిఁగా
వ్యాపకునిఁగా నంతఃకరణవృత్తిసాక్షినింగా నెఱింగి.
సాక్షాత్కృతుండును సర్వేశ్వరుండును
భగవంతుఁడును గృపాపరుఁడు నైన
హరి యను లోకైక గురునిచే నుక్తమై
సర్వతోముఖమును స్వప్రకాశి
తము నగు మహిత శుద్ధ ఙ్ఞానదీప ప్ర
భాతతిచేఁ బరబ్రహ్మమందు
దన్నును, దనయందుఁ దగఁ బరబ్రహ్మంబు
నెనయఁ గన్గొనుచు దగ్ధేంధనాగ్ని
భంగి నీషణములఁ; బెడఁబాసి భూరి
వ్యసన సాగర సంసృతి వలనఁ జాల
నుపరతుం డయ్యె; నా మహితోన్నతుండు
నవని నాయక! విను మప్పు డతని భార్య
పతిదైవత శీల సమం
చిత వేణీ భూత చికుర చీరాంబర సు
వ్రత చర్యా క్షామాంగి వి
గతదోష విదర్భరాజ కన్యక యచటన్.
కమలలోచన నిఖిలభోగములఁ దొఱఁగి
మలయ కేతనుఁ బరమ ధర్మఙ్ఞుఁ జేరి
నిరుపమైక పతివ్రతా నియమ మొప్ప
సాధ్వియై భక్తిఁ బరిచర్య సలుపు చుండె.
విమలమతి నిజేశు సమీ
పమునన్ సతి ధూమరహిత పవమానసఖా
గ్రమున వెలుఁగొందు కీల వి
ధమునఁ బ్రకాశించుచు చుండెఁ దద్దయు వేడ్కన్.
సతి దన ప్రాణేశ్వరుఁ డుప
రతుఁ డగుట మనంబులో నరయకయె పూర్వ
స్థితి నుపచార క్రియ లం
చితమతిఁ గావింపఁ దలఁచి చిరతర భక్తిన్.
అనుపమ సుస్థిర నియమా
సనుఁ డగు నిజనాథు డాయఁ జని పూర్వగతిన్
వినమిత యై సతి తత్పద
వనజము లర్చించు నపుడు వరుపాదములన్.
విను మూష్మత లేకున్నను
గని యూథభ్రష్ట హరిణి కైవడి సతి నె
మ్మనమున బెగడుచు దీనత
ననయంబును బంధురహిత యై శోకించెన్.
అనయము నిట్లు శోకవిపులాశ్రు పయఃకణ సిక్త మానిత
స్తనయుగయై వియోగపరి తాపమునన్ హృదయంబు గంద శో
భనలలితాధరోష్ఠ నవపద్మము శోషిల సుస్వరంబుగా
వనజదళాక్షి యేడ్చె ననివారణఁ దద్విపినాంతరంబునన్.
“హా! నరనాథ! హా! సుమహితాత్మక! హా! గుణశాలి! యింక నం
భోనిధి మేఖలాకలిత భూమి యధార్మిక రాజ చోర పీ
డా నిరతిం గృశింప నకటా! తగునయ్య యుపేక్షచేయ; శో
భానయశాలి! నీవు పరిపాలన చేయుదు, లెమ్ము భూవర!”
అని విలపించుచున్ సరసిజాక్షి నిజేశు పదారవిందముల్
దన నిటలంబు సోఁకఁ బరితాపమునంబడి బిట్టు చాల రో
దన మొనరించుచుం దగిలి దారువులం జితిఁబేర్చి యందులోఁ
బెనుపగు తత్కళేబరముఁ బెట్టి శిఖిం దరికొల్పి యిమ్ములన్.
