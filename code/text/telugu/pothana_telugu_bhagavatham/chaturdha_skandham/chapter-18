అని చెప్పి మునినాథుఁ డైన మైత్రేయుఁ డ
వ్విదురున కిట్లను వేడ్కతోడ
ననఘాత్మ? రాజర్షి యైన వైన్యుం డశ్వ
మేధశతంబు సన్మేధతోడఁ
గావింతు నని దీక్ష గైకొని వ్రతనిష్ఠఁ
దివిరి బ్రహ్మావర్త దేశమందు
నలరు మనుక్షేత్ర మందు సరస్వతీ
నది పొంతఁ దా మహోన్నతి నొనర్చు
సవన కర్మ క్రియకు నతిశయ విశేష
ఫలము గలిగెడి నని బుద్ధిఁ దలఁచి యచట
వరుసఁ గావించు నతిశయాధ్వర మహోత్స
వము సహింపక యుండె న య్యమరవిభుఁడు.
అట్టి యధ్వర కర్మమందు సాక్షాద్భగ
వంతుఁడు హరి రమేశ్వరుఁడు లోక
గురుఁడును సర్వాత్మకుండును విభుఁడును
నీరజభవ భవాన్వితుఁడు లోక
పాలక నిఖిల సుపర్వానుగుండును
యఙ్ఞాంగుఁ డఖిలాధ్వరాది విభుఁడు
గంధర్వ ముని సిద్ధగణ సాధ్య విద్యాధ
రాప్సరో దైత్య గుహ్యాళి దాన
వాది జేగీయ మానుఁ డత్యలఘుయశుఁడు
ప్రకట నందసునందాది పార్షదుండు
కపిల నారద సనకాదిక ప్రముఖ్య
మహిత యోగీంద్ర సంస్తూయమానుఁ డజుఁడు.
మఱియుం బరమ భాగవత సేవితుండును నారాయణాంశ ప్రభవుం
డును నైన పృథుచక్రవర్తికి భూమి హవిరాదిదోగ్ధ్రి యయ్యును సర్వ
కామదుఘయై సమస్త పదార్థంబులం బిదుకుచుండె; మఱియుఁ
దరువులు ఘనతరాకారంబులు గలిగి మకరంద స్రావు లగుచు నిక్షు
ద్రాక్షాది రసంబులును దధిక్షీరాజ్య తక్ర పానకాదికంబులును వర్షింప
నవి యెల్ల నదులు వహించె; సముద్రంబులు హీరాది రత్న విశేషం
బుల నీనుచుండె; పర్వతంబులు భక్ష్య భోజ్య లేహ్య చోష్యంబు లను
చతుర్విధాన్నంబులు గురియుచుండె; లోకపాల సమేతు లైన సకల
జనంబులు నుపాయానంబులు దెచ్చి యిచ్చుచుండిరి; ఇట్టి పరిపూర్ణ
విభవాభిరాముండై యధోక్షజ సేవాపరాయణుండగు పృథుచక్రవర్తి
యేకోనశతాశ్వమేధంబులు సన్మేధంబునం గావించి నూఱవ యాగంబు
నందు యఙ్ఞపతి యైన పుండరీకాక్షుని యజించు చుండం దదీయ
పరమోత్సవంబు సహింపం జాలక.
అమరేంద్రుఁడు ఘనరోషో
ద్గముఁడై పాషండ వేషకలితతిరోభా
వమునం దన్మఖపశువుం
గ్రమమేది హరించి చనియె గగనంబునకున్.
అట్లు చను నప్పుడు.
అనఘుం డగు నత్రి మహా
ముని చోదితుఁ డగుచుఁ బృథుని పుత్రుఁడు బాణా
సనతూణీర ధరుండై
యనిమిషపతి వెనుకఁ జనియె నతిదర్పమునన్.
అట్లు చనిచని ముందట.
యఙ్ఞ సాధన పశుహరణుని వధియించు
ధర్మంబునందు నధర్మ మనెడి
బుద్ధిఁ బుట్టఁగఁ జేయ భూరి మాయా వేష
ధారియై యరుగు సుత్రాముఁ గదిసి
నిలు నిలు మని యార్చి నిజగుణధ్వని చేసి
ఘన జటాభస్మాస్థి కలిత మయిన
మూర్తిఁ గనుంగొని మూర్తీభవించిన
ధర్మంబ కా బుద్ధిఁ దలఁచి యమర
నాయకుని మీఁద సాయక మేయఁ జాల
కున్నఁ గనుఁగొని యత్రి విద్వన్నుతుండు
వైన్యజునకనె వాసవు వలను చూపి
మనములోపల రోషంబు మల్లడింప.
"విను మితఁడు యఙ్ఞహంతయు
ననిమిష నిక రాధిపుండు నగునింద్రుఁడు గా
వున నితని జయింపుము నీ"
వని ముమ్మా ఱుచ్చరింప న వ్వైన్యజుఁడున్.
విను వీధిం జను దేవవల్లభునిపై వీరుండు గ్రోధాంతరం
గ నిరూఢిన్ మృగరా ట్కిశోరము మహాగంధద్విపేంద్రంబు మీఁ
దను లంఘించు విధంబునం బడిన నాతం డశ్వ చౌర్యైక సా
ధన రూపంబుఁ ద దశ్వమున్ విడిచి యంతర్ధానముం బొందినన్.
వీరుఁడు పృథు భూపాలకు
మారుఁడు నిజ యఙ్ఞపశువు మరలం గొని దు
ర్వారబలుఁ డగుచు జనకుని
భూరి సవనరాజపుణ్యభూమికి వచ్చెన్.
అ య్యవసరంబున నచ్చట నున్న పరమర్షిపుంగవు లతని యద్భుత
కర్మంబు గనుంగొని యాశ్చర్యంబు నొంది యతనికి ‘జితాశ్వుం' డను
నన్వర్థ నామంబు పెట్టి యున్న సమయంబున.
మఱియును దేవతాపతి తమః పటలంబు జనింపఁ జేసి యె
వ్వరుఁ దనుఁ గానకుండ ననివారణఁ గాంచనపాశ బద్ధ మై
సురుచిరయూపదారు పరిశోభితమైన హయంబుఁ గొంచుఁ జె
చ్చెఱ వినువీధి నేగఁగ ఋషి ప్రవరుం డగు నత్రి చెప్పినన్.
విని పృథు భూవర తనయుఁడు
ఘన బలమునఁ జని కపాలఖట్వాంగము లో
లిని ధరియించి రయంబునఁ
జను నింద్రునిఁ గాంచి నొంపఁజాలక యంతన్.
క్రమ్మఱ నత్రిచేఁ దెలుపఁగాఁబడి వైన్యతనూభవుండు రో
షమ్మునఁ దోఁకఁ ద్రొక్కిన భుజంగమపుంగవుఁ బోలి యుగ్రుఁడై
య మ్మరిఁబోసినం గని సురాధిపుఁ డెప్పటి యట్లఁ బాఱె న
శ్వమ్మును రూపమున్ విడిచి చాలఁ దిరోహితుఁడై రయంబునన్.
అట్లు చనినం బశువుం గొని మరలి య వ్వీరోత్తముండు పితృ యఙ్ఞ
శాలకుం జనుదెంచె; నంత.
హరిహయుం డధ్వర హయ హరణార్థమై
మించి కైకొని విసర్జించి నట్టి
భూరి యమంగళ భూత మాయారూప
ములను ధరించిరి మూఢజనులు;
పాషండ చిహ్నముల్ పఱఁగుట వారలు
జగతిపై నగ్నవేషములు గలుగు
జైనులు భూరి కాషాయ వస్త్రంబులు
ధరియించు బౌద్ధులుఁ దగ జటాస్థి
భస్మధారులు నయిన కాపాలికాదు
లనఁగ వెలసిరి లోకంబులందుఁ జాలఁ
దలఁప ధర్మోపమం బనఁదగు నధర్మ
మందు నభిరతి వొడమిన యఙ్ఞజనులు.
తదీయ చిహ్నంబులు పారంపర్యంబుగా ధరియింపం దొడంగిరి; తద్వృ
త్తాంతంబు భగవంతుం డయిన పృథు చక్రవర్తి యెఱింగి కుపితుండై
యుద్యతకార్ముకుం డగుచు నింద్రుని మీఁద బాణంబుఁ నేయ నుద్య
మించిన ఋత్విక్కులు శక్రవధోద్యుక్తుండు నసహ్య రంహుండు నయిన
పృథు చక్రవర్తిం గనుంగొని యి ట్లనిరి.
"జననాయక! యఙ్ఞములం
దనుపమ విధిచోదితంబు లనఁదగు పశు బం
ధన హింసల కా కితరుల
ఘనదీక్షితునకు వధింపఁ గాదండ్రు బుధుల్.
కావున నీ విపు డింద్రవధోద్యోగం బుపసంహరింపుము; భవదీయ ధర్మ
విరోధియైన యట్టి యింద్రుని.
జనపాల! వీర్యవంతము
లనఁదగు మంత్రములచేత నాహ్వానము చే
సిన నతఁ డిచటికి వచ్చును
జనుదెంచిన యమరవిభుని సరభసత దగన్.
ధృతి చెదరఁ బట్టి శిఖి కా
హుతిఁగా వేల్చెదము; దాన నుర్వీవర! నీ
వితత మహో హత వీర్యో
న్నతుఁడై చెడిపోవు నమరనాథుం డంతన్."
అని పృథుని వారించి ఋత్విగ్జనంబులు గుపితస్వాంతులై హస్తం
బుల స్రుక్సువంబులు ధరియించి వేల్చు సమయంబునం జతుర్ము
ఖుండు చనుదెంచి ఋత్విజులం గనుంగొని యి ట్లనియె “యఙ్ఞంబు
లందు యజింపంబడు దేవత లెవ్వని యంశంబు; లెవ్వండు యఙ్ఞ
నామకంబగు భగవదంశంబగు, నట్టి యింద్రుండు మీచేత వధార్హుండు
గాఁ డితండు భగవదంశ సంభవుం డగుట నీ యఙ్ఞ కర్మ విధ్వంస
నేచ్చుండయి కావించు ధర్మవ్యతికరంబులు చూచుచుండవలయుం
గాని ప్రతీకారంబులు గర్తవ్యంబులు గావు; ఈ పృథుకీర్తి యగు నీ
పృథునకు నేకోనశతంబగు నధ్వర ప్రయోగఫలంబు సిద్ధించుం గాక"
యని పృథు చక్రవర్తి కి ట్లనియె.
"మనుజేంద్ర! మోక్షధర్మము నెఱింగిన నీకు
సవనముల్ చేయుట చాలు మఱియు
నే విధంబున నైన దేవేంద్రు మనమునఁ
గైకొని రోషంబు గదురకుండ
వర్తింప వలయును; వాసవుండును నీవుఁ
బూని సుశ్లోకులు గాన మీకు
మంగళం బగుఁ గాక; మానవనాథ! నీ
చిత్తంబులోపలఁ జింతఁ దొఱఁగి
మించి మద్వాక్యముల నాదరించి వినుము
దైవ హతమగు యఙ్ఞంబుఁ దగిలి చేయు
కొఱకు భవదీయ చిత్తంబు గుంది రోష
కలుషితంబైన నఙ్ఞాన కలిత మగును.
భవదీయ యఙ్ఞ హననార్థం బశ్వహరణుం డైన యింద్రుండు దేవతల
లోనన్ దురాగ్రహుం డగుటం జేసి యతనిచేత నిర్మింపంబడి చిత్తాకర్ష
కంబులైన యీ పాషాండ ధర్మంబుల చేత ధర్మ వ్యతికరంబు గలుగుం
గాన యీ యఙ్ఞంబు చాలింపుము;” అని మఱియు ని ట్లనియె.
"అది గాక వినుము; వేనాపచారంబునఁ
బూని విలుప్తంబు లైన యట్టి
యలఘు నానా సమయానుధర్మంబులఁ
బరిపాలనము చేయఁ బరఁగి వేను
దేహంబు వలనను దివిరి జనించి యు
న్నాడవు; నారాయణాంశజుఁడవు;
గావున నీ నరకలితలోకంబునఁ
బుట్టిన తెఱఁగు నీ బుద్ధిఁ దలఁచి
యెవరిచే నేమిటికి సృజియింప బడితి
వట్టి యా బ్రహ్మసంకల్ప మవనినాథ!
తప్పకుండంగఁ బాలింపు ధర్మగతినిఁ
జారుశుభమూర్తి! యో! పృథుచక్రవర్తి!”
అని మఱియు ని ట్లనియె “ఉపధర్మ మాతయుం బ్రచండ పాషండ
మార్గంబు నైన యీ యింద్రకృతం బగు మాయను జయింపుము” అని
వనజసంభవుం డానతిచ్చినం బృథుచక్రవర్తియుఁ దదాఙ్ఞాపితుండై
దేవేంద్రునితోడ బద్ధ సఖ్యుం డయ్యె; అంత నవభృథానంతరంబున.
సురుచిర లబ్ద దక్షిణల సొంపునఁ బొంపిరిపోయి భూసురుల్
వరుసను బెక్కు దీవన లవారణ నిచ్చిరి; సర్వదేవతల్
భరిత ముదంతరంగములఁ బాయనివేడ్క వరంబు లిచ్చి రా
నరవరుఁ డైన వైన్యునకు నందిత కీర్తికిఁ బుణ్యమూర్తికిన్.
అంత నచ్చటి జనంబు లి ట్లనిరి.
"అనఘ! నీ చేత నాదృతు లైరి సర్వ
జనులు మఱి దానమానోపచారములను
బితృ సుదేవర్షి మానవ వితతి పూజ
నొంది సంచిత మోదంబు నొందె నయ్య!"
అని పలుకు సమయంబున యఙ్ఞభోక్తయు యఙ్ఞవిభుండును
భగవంతుండును నైన సర్వేశ్వరుం డింద్ర సమేతుండై యచ్చటికిం
జనుదెంచి యా పృథున కి ట్లనియె.
"జనవర! భవదీయంబై
జననుతమగు నశ్వమేధ శతమున కిపు డీ
యనిమిషపతి భంగము చే
సిన కతన క్షమాపణంబు చేసెడిఁ గంటే;
కావున నితని క్షమింపుము; సత్పురుషు లగువారు దేహాభిమానులు
గాకుండుటం జేసి భూతంబుల యెడ ద్రోహం బాచరింపరు; అ ట్లగుటం
జేసి నీ వంటి మహాత్ములు దేవమాయా మోహితులై పరోపతాపంబులు
చేసిరేని దీర్ఘతరంబైన వృద్ధజన సేవ వ్యర్థంబు గాదె; అదియునుం
గాక యీ శరీరం బవిద్యాకామ కర్మంబుల చేత నారబ్దం బని తెలిసిన
పరమఙ్ఞాని యీ దేహంబునందు ననుషక్తుండు గాకుండుట సహజం
బన, దేహోత్పాదితంబులైన గృహదారాదులయందు మమత్వంబు
లేకుండుటం జెప్ప నేల? ఇట్టి దేహంబు నందున్న యాత్మ యేకం
బును, శుద్ధ స్వరూపంబును, స్వయంజ్యోతియు, నిర్గుణంబును, గుణా
శ్రయంబును, వ్యాప్య వ్యాపకంబును, నసంవృతంబును, సాక్షిభూతం
బును, నిరాత్మకంబును నగు; దీని దేహంబుకంటె వేఱుగా నెవ్వండు
తెలియు వాఁడు మత్పరుం డగుటం జేసి దేహధారియై యుండియుఁ
దద్గుణంబులం బొరయక వర్తించు; మఱియు నెవ్వండేని స్వధర్మాచార
పరుండును, నిష్కాముండును, శ్రద్ధాయుక్తుండునై న న్నెల్లప్పుడు
భజియించు నట్టివాని మనంబు క్రమంబునం బ్రసన్నం బగు; నట్లు
ప్రసన్న మనస్కుండును, ద్రిగుణాతీతుండును, సమ్యగ్దర్శనుండును
నైన యతండు మదీయ సమవస్థాన రూపశాంతి నొందును; అదియ
కైవల్యపదం బనంబడు; కూటస్థం బైన యీ యాత్మ యుదాసీన భూతం
బైనను దీని ద్రవ్యఙ్ఞాన క్రియామనంబులకు నీశ్వరుంగా నెవ్వండు
దెలియు, వాఁడు భవంబు నొందకుండు; ఈ సంసారంబు ద్రవ్యక్రియా
కారక చేతనాత్మకం బగుటంజేసి ప్రభిన్న దేహోపాధికంబు; గావునఁ
బ్రాప్తంబు లైన యాపత్సంపదలయందు మత్పరులైన మహాత్ములు
వికారంబు నొందరు; కావున నీవు సుఖదుఃఖంబుల యందు సమ
చిత్తుండవును, సమానోత్తమ మధ్యమాధముండవును, జితేంద్రియా
శయుండవునునై వినిష్పాదితాఖి లామాత్యాది సంయుతుండవై,
యఖిలలోక రక్షణంబు చేయు” మని వెండియు ని ట్లనియె.
“పార్థివోత్తములఁకుఁ బ్రజల రక్షించుట
పరమ ధర్మం బగు నరవరేణ్య!
ధరణీశులకుఁ బ్రజాపరిపాలనంబునఁ
బూని లోకులు చేయు పుణ్యమందు
షష్టాంశ మర్థిని సంప్రాప్త మగు నట్లు
ప్రజలఁ బ్రోవని రాజు ప్రజలచేత
నపహృత సత్పుణ్యుఁడై వారు గావించు
ఘనపాప ఫలముఁ దా ననుభవించు
కాన నీవును విప్రవరానుమతము
సాంప్రదాయిక విధమునై జరగు ధర్మ
మహిమఁ జేపట్టి యర్థకామముల యందు
సమత న మ్మూఁటి యందు నాసక్తి లేక.
ఇ వ్విధంబున.
జనులకు ననురక్తుఁడవై
జననాయక! నీవు ధరణి సమచిత్తుఁడవై
యనయముఁ బరిపాలించిన
సనకాదులఁ గాంతు వాత్మ సదనము నందున్.
భూవర! యోగ తపో మఖంబుల చేతఁ
గైకొని సులభుండఁ గాని యేను
సమచిత్తు లైన సజ్జనుల చిత్తంబుల
వర్తించుచుండెడివాఁడ నగుటఁ
జేసి తావక శమ శీల విమత్సర
కీర్తనముల వశీకృతుఁడ నైతి;
నే నీకు నొక వరం బిచ్చెద వేఁడుము”
నావుడు విని మేదినీ వరుండు
లోకగురుఁ డైన య ప్పుండరీక నయనుఁ
డానతిచ్చిన మృదులలితామృతోప
మానవాక్యము లాత్మీయ మస్తకమునఁ
దాల్చి సమ్మోదితాత్ముఁడై ధరణి విభుఁడు.
తన పాదములకు భక్తిన్
వినతుండై యాత్మకర్మ వితతికి లజ్జం
దనరుచు నున్న సురేంద్రునిఁ
గనుఁగొని సత్ప్రేమ మొదవఁ గౌఁగిటఁ జేర్చెన్.
ఇట్లు గౌఁగిటం జేర్చి గతద్వేషుండై యున్న యనంతరంబ.
భగవంతుండును విశ్వరూపకుఁడునై భాసిల్లు నవ్విష్ణుఁ డా
జగతీనాథకృతార్చనా నతులచే సంప్రీత చేతస్కుఁడున్
నిగృహీతాంఘ్రి సరోరుహద్వయుఁడునై నిల్చెం బ్రయాణాభిము
ఖ్యగరిష్ఠాత్మకుఁ డయ్యు నా పృథునిపైఁ గారుణ్య మేపారఁగన్.
ఇట్లు దనమీఁది యనుగ్రహంబునం జేసి విలంబితుం డగుటయు
న య్యాదిరాజన్యుండైన పృథుచక్రవర్తి య మ్ముకుంద సందర్శనానంద
బాష్పజలబిందు సందోహ కందళిత నయనారవిందుండై య వ్విభు
మూర్తిం గనుంగొని కనుంగొన లేక గద్గదకంఠుండై పలుకలేక యుండి
యు నెట్టకేలకుఁ దన హృదయంబున నద్దేవుని నుపగూహనంబు
గావించి తన్మూర్తి ధరియించి కన్నులం దొరఁగు నానంద బాష్పంబులు
దుడిచికొని విలోకనంబు చేయుచు, నతృప్తదృగ్గోచరుండును, గరుడ
స్కంధ విన్యస్త హస్తుండును, వసుధాతలస్థిత పాదకమలుండును నై
యొప్పు న ద్దివ్యపురుషున కి ట్లనియె.
