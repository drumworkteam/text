కని వార నపత్యుం డగు
మనుజేంద్రుని బాహులంత మథియించిన నం
దనఘం బగు నొక మిథునము
జనియించెను సకల జనులు సమ్మద మందన్.
అందు లోకరక్షణార్థంబుగా నారాయణాంశంబున నొక్క పురుషుండును
హరికి నిత్యానపాయిని యైన లక్ష్మీకళా కలితయు, గుణంబులను
భూషణంబులకు నలంకార ప్రదాత్రియు నగు కామినియు జనియించె;
అందుఁ బృథుశ్రవుండును బృథుయశుండు నగుట నతండు ‘పృథు
చక్రవర్తి’ యనుపేరం ప్రసిద్ధుండయ్యె; అ య్యంగనయు ’నర్చి’ యను
నామంబునం దనరుచు నతని వరియించె; నా సమయంబున.
అందంద కురియించి రమరులు మునినాథ!
వితతి మోదం బంద విరులవానఁ;
బరమానురక్తి శుంభల్లీలఁ జూపట్టె
సురపతి వీట నచ్చరల యాట;
కర్ణ రసాయన క్రమమున వీతెంచెఁ
బర పైన తేట కిన్నరులపాట;
యనిమిషకరహతం బై చాలఁ జెలఁగెను
విభవోత్సవంబు దుందుభిరవంబు;
మునినుతి చెలంగె శిఖి గుండముల వెలింగె
నంత నచటికి సరసీరుహాసనుండు
గరుడ గంధర్వ కిన్నర గణముతోడ
నర్థిఁ జనుదెంచె సమ్మోద మతిశయిల్ల.
అంత.
అరయఁగ వైన్యుని దక్షిణహస్తము నందు రమారమణీసుమనో
హరులలితాయుధచిహ్నము లంఘ్రుల యందు సమగ్రహలాంకుశభా
స్వర కులిశ ధ్వజ చాప సరోరుహ శంఖ విరాజిత రేఖలు వి
స్ఫురగతి నొప్పఁ బితామహముఖ్యులు చూచి సవిస్మయులైరితగన్.
ఇతండు నారాయణాంశ సంభూతుండు నితని యంగన రమాంశ
సంభూతయుం గానోపుదురు; అని తలంచి య య్యవసరంబున
బ్రహ్మవాదు లగు బ్రాహ్మణోత్తము లతనికి విధ్యుక్తప్రకారంబున
రాజ్యాభిషేకంబుగావించిరి; తదనంతరంబ.
సరిదంభోనిధి ఖగ మృగ
ధరణీ సురవర్త్మ పర్వత ప్రముఖములై
పరఁగిన భూతశ్రేణులు
నరవరునకుఁ దగ నుపాయనము లిచ్చె నొగిన్.
సమధిక ఖ్యాతి నా పృథుచక్రవర్తి
దేవి యగు నర్చితోఁ గూడ దివ్యవస్త్ర
గంధ మాల్య విభూషణ కలితుఁ డగుచుఁ
బావకుఁడుఁ బొలె సత్ప్రాభాభాసి యయ్యె.
రాజరాజా పృథురాజుకు హేమమ
యంబైన వీరవరాసనంబు
జలపతి జలకణ స్రావకం బగు పూర్ణ
చంద్ర సన్నిభ సితచ్ఛత్రము మఱి
పవమానుఁ డమలశోభన మగు వాలవ్య
జన సమంచిత సితచామరములు
ధర్ముండు నిర్మలోద్యత్కీర్తిమయ మగు
మహనీయ నవ పుష్ప మాలికయును
జంభవైరి కిరీటంబు శమనుఁ డఖిల
జన నియామక దండంబు జలజభవుఁడు
నిగమమయ కవచంబు వాణీలలామ
స్వచ్ఛ మగు నవ్యహార మొసఁగిరి మఱియు.
దామోదరుండు సుదర్శన చక్రంబు
నవ్యాహతైశ్వర్య మబ్జపాణి
చంద్రార్ధధరుఁ డర్థచంద్ర రేఖాంకిత
కమనీయ కోశసంకలిత ఖడ్గ
మంబిక శతచంద్ర మను ఫలకముఁ జంద్రు
డమృతమయ శ్వేతహయచయంబుఁ
ద్వష్ట రూపాశ్ర యోదాత్త రథంబును
భానుండు ఘృణిమయ బాణములును
శిఖియు నజగోవిషాణ సంచిత మహాజ
గవ మనందగు చాపంబు నవనిదేవి
యోగమయమైన పాదుకాయుగము గగన
చరులు గీతంబు లిచ్చిరి సంతసమున.
వెండియుంబ్రతిదివసంబునాకాశంబు పుష్పంబులుగురియింప మ
హర్షులు సత్యంబులైన యాశీర్వచనంబులుసలుప సముద్రుండు
శంఖంబును, నదంబులు పర్వతంబులు నదులును రథమార్గంబు
నొసంగెఁ; దదనంతరంబ సూత మాగధ వంది జనంబులు దన్ను నుతి
యించినం బ్రతాపశాలి యగు న వ్వైన్యుండు మందస్మిత సుందర వద
నారవిందుండై చతుర వచనుం డగుచు మేఘగంభీర భాషణంబుల
వారల కి ట్లనియె.
"వందిమాగధ సూతవరులార! నా యందుఁ
గమనీయగుణములు గలిగెనేని
నర్హంబు నుతిచేయ; నవి లేవు నా యందు;
నది గాన మీ నుతి వ్యర్థ మయ్యె;
నిటమీఁద గుణముల నేపారి యుండిన
నపుడు నుతించెద రగుట మీరు
సభ్యనియుక్తులై చతురత నుత్తమ
శ్లోకుని గుణము లస్తోకభూప్ర
సిద్ధములు గాన సన్నుతి చేయుఁ డజుని
నతని బహువిధ భావంబు లభినుతింప
నలవి గాకయె యండుదు; రదియుఁ గాక;
చతుర మతులార! మాగధ జనములార!
మఱియు మహాత్ముల గుణంబులు దనయందు సంభావితంబులు
చేయ సామర్థ్యంబులు గలిగిన నందు మహాత్ముల గుణంబులు ప్రసి
ద్ధంబులు గావునం దత్సమంబుగా నెట్లు నుతింపవచ్చును? ఎవ్వండే
నొకండు శాస్త్రాభ్యాసంబునం దనకు విద్యా తపో యోగ గుణంబులు
గలుగు నని పలికిన వానిం జూచి సభ్యులు పరిహసింతురు; అది కుమతి
యగు వాఁ డెఱుంగండు; అదియునుం గాక.
అతివిశ్రుతులు సులజ్జా
న్వితులు మహోదారు లధిక నిర్మలు లాత్మ
స్తుతి పరనిందలు దోషము
లతి హేయము లని తలంతు రాత్మల నెపుడున్.
వంది జనంబులు లోకము
లందు నవిదిత వరకర్ము లగు భూపతులన్
నందించు టవశ్యంబై
నం దగదు నుతింప శిశుజనంబుల పగిదిన్."
అన సూత వంది మాగధ
జను లా నరనాయకుని వచనములు వినియున్
మునిచోదితులై క్రమ్మఱ
ననురాగము లుప్పతిల్ల న మ్మనుజేంద్రున్.
అమృతోపమానంబు లయిన మధుర వాక్యంబుల ని ట్లనిరి.
“వేనాంగ సంభవుండవు
శ్రీనాథ కళాంశజుఁడవు చిరతరగుణ స
మ్మానార్హుండ వతర్కిత
మైన భవన్మహిమఁ బొగడ నలవియె మాకున్.”
అని వెండియు ని ట్లని "రై
నను నొక మార్గంబు గలదు నందింప భవ
ద్ఘన చరితామృతపానం
బునఁ జేసియు మునులవచనములఁ జేసి తగన్.
శ్లాఘ్యంబులైన భవదీయ చరిత్రంబుల స్తుతియించెదము” అని
యిట్లనిరి.
"ఈ వైన్యుఁ డఖిలలోకావళి ధర్మాను
వర్తనముల నెప్డు వఱలఁ జేసి
ఘనధర్మమార్గ వర్తనులలో ధన్యుఁడై
ధర్మ సేతువుఁ బ్రీతిఁ దగిలి ప్రోచు;
ధర్మ శాత్రవులను దండించు నష్ట ది
క్పాలకమూర్తి సంకలితుఁ డగుచు;
నయ్యయి కాలంబులందు భాషణదాన
ములఁ బ్రజారంజనములఁ దనర్చు;
సవన సద్వృష్టి కరణాదిసక్తుఁ డగుట
నుభయలోకంబులకుఁ బ్రీతి నొదవఁ జేయు;
న్యాయమార్గంబునను భూజనాళి ధనముఁ
బుచ్చుకొను నిచ్చు సూర్యుఁడుఁ బోలె నితఁడు.
మఱియును.
సర్వభూతములకు సముఁడును బర్యతి
క్రమమున లోకాపరాధములను
నతిశాంతి సంయుక్తుఁడై సహించుచు నార్తు
లగు వారి యెడఁ గృపాయత్తుఁ డగుచు
నరరూపధారియౌ హరిమూర్తి గావున
నింద్రుండు వర్షించి యెల్ల ప్రజల
రక్షించుగతిఁ దాను రక్షించు; నమృతాంశు
సన్నిభ వదనాబ్జ సస్మితాను
రాగ మిళితావలోకన రాజిఁ జేసి
సకల జనులకు సంప్రీతి సంభవింపఁ
జేయు సంతతమును గూఢచిత్తుఁ డగుచు
శత్రువరుల కసాధ్యుఁడై సంచరించు.
అని వెండియుఁ బ్రవేశ నిర్గమ శూన్యమార్గ నిరూఢ కార్యుండును, నపరి
మిత మహత్త్వాది గుణగణైక ధాముండును, సముద్రునిభంగి గంభీర
చిత్తుండును, సుగుప్తవిత్తుండును, వరుణుండునుబోలె సంవృతా
త్ముండును, శాత్రవాసహ్య ప్రతాప యుక్తుండును, దురాసదుండును,
సమీపవర్తియయ్యును దూరస్థునిభంగి వర్తించుచు వేనారణిజనిత
హుతాశనుండు గావున హుతాశను చందంబున నన్యదుస్స్పర్శ
నుండునునై, చారులవలన సకలప్రాణి బాహ్యాభ్యంతర కర్మంబులం
దెలియుచు, దేహధారులకు నాత్మభూతుండై సూత్రాత్మకుండైన
వాయువు భంగి వర్తించుచు, నాత్మస్తుతి నిందలవలన నుదాసీనుం
డగుచు, ధర్మపథంబున వర్తించుచు, నాత్మీయ సుహృద్బంధువుల
వలనం దప్పు గలిగినను దండించుచు, నాత్మ శత్రువులనైన నదండ్యుల
దండింపక ధర్మమార్గ గతుం డగుచుఁ, దన యాఙ్ఞాచక్రం బప్రతిహతం
బగుచు, మానసాచలపర్యంతంబు వర్తింప సూర్యుండు నిజ కిరణం
బులచేత నెంత పర్యంతంబు భూమిం బ్రకాశింపం జేయు నంత పర్యం
తంబు నిజగుణంబులచేత లోకంబుల రంజిల్లం జేయు; అదియునుం
గాక ప్రకృతి రంజకంబులైన గుణంబులచేత దృఢవ్రతుండును, సత్య
సంధుండును, బ్రహ్మణ్యుండును, సర్వభూతశరణ్యుండును, వృద్ధ
సేవకుండును, మానప్రదుండును, దీనవత్సలుండును, బరవనితా
మాతృభావనుండును, తన పత్ని నర్ధశరీరంబుగాఁ దలంచువాఁడును,
నగుచుం బ్రజల యెడఁ దండ్రి వలెఁ బ్రీతి చేయుచు రక్షించుచుండు;
మఱియును.
తలపోయ బ్రహ్మవిద్యానిష్ట జనముల
కనయంబుఁ గింకరుం డైనవాఁడు;
నఖిలశరీరగుఁ డాప్త సుహృజ్జన
తానంద కరుఁ డన నలరువాఁడు;
సంసారఘనకర్మ సంగహీనుల యందు
సంగసంప్రీతుఁడై జరగువాఁడు;
దుర్మార్గమనుజ సందోహంబునకు నుగ్ర
దండధరుం డనఁ దనరువాఁడుఁ;
బ్రకృతి పురుష కావేశుఁడై పరఁగువాఁడు;
భగవదవతారయుక్తుఁడై నెగడువాఁడు;
నగుచు వర్తించు సమ్మోద మతిశయిల్లఁ
జారుతరమూర్తి యీ రాజచక్రవర్తి.
మఱియుం ద్ర్యధీశుండుఁ గూటస్థుండుఁ బరమాత్మయు బ్రహ్మకళా
రూపుండు నగువాఁడునునై యుదయించెం; గావున నితని యందు
నవిద్యారచితం బైన భేదంబు నిరర్థకం బగు” నని పెద్ద లగువారలు
చూతురు; మఱియును.
ఉదయాద్రి పర్యంత ముర్వీతలం బేక
వీరుఁడై రక్షించి వెలయు నీతఁ
డొకనాఁడు విజయ యాత్రోత్సవం బేపార
సన్నద్ధుఁడై మణి స్యందనంబు
నెక్కి చాపముఁ బూని దిక్కుల సూర్యుని
పగిదిని శత్రుభూపాలతమము
విరియింతు నని చాల వెలుఁ గొందుచును ధరా
చక్ర ప్రదక్షిణశాలి యగుచుఁ
దిరుగునెడ సర్వ దిక్పాలవర సమేత
పార్థివోత్తమ నికర ముపాయనంబు
లిచ్చి తనుఁ జక్రపాణిని నెనయు నాది
ధరణివిభుఁ డని నుతియించి తలఁతు రెదల.
ఈ నృపతి ధరాచక్రము
ధేనువుగాఁ జేసి పిదుకు ధృతి నఖిల పదా
ర్థానీకము విబుధులు స
న్మానింపఁగఁ బ్రజకు జీవనప్రదుఁ డగుచున్.
అమరవరేణ్యుఁ బోలి యనయంబు నితండును గోత్ర భేదన
త్వమునఁ జెలంగుఁ దా నజగవప్రదరాసన శింజనీ నినా
దమున విరోధిభూపతులు దల్లడ మంద నసహ్యసింహ వి
క్రమమున సంచరించు" నని కౌతుక మొప్పఁగఁ బల్కి వెండియున్.
ఇ ట్లనిరి.
"సకలజగన్నుతుం డితఁడు చారుయశోనిధి యశ్వమేధముల్
ప్రకటముగ శతంబు దగఁ బావనమైన సరస్వతీతటీ
నికటధరిత్రిఁ జేయుతఱి నేర్పున నంతిమ యాగమందుఁ గొం
డొక మఖసాధనాశ్వమును జంభవిరోధి హరించు నుద్ధతిన్.
ఒకనాఁడు నిజమందిరోపాంత వనముకుఁ
జని యందు సద్గుణశాలి యైన
ఘనుని సనత్కుమారునిఁ గాంచి య మ్ముని
వరు బ్రహ్మ తనయుఁగా నెఱిఁగి భక్తిఁ
బూజించి విఙ్ఞానమును బొందు నచ్చట
బ్రహ్మవేత్తలు మునిప్రవరు వలన
మానిత లబ్దవిఙ్ఞానులై వర్తింతు,
రి మ్మహారాజు మహీతలంబు
నందు విశ్రుతవిక్రముఁ డగుచు మిగులఁ
దన కథావళి భూ ప్రజాతతి నుతింప
నక్కడక్కడ వినుచు శౌర్యమున నఖిల
దిక్కులను గెల్చి వర్తించు ధీరయశుఁడు.
ఇట్లు విపాటిత విరోధిమన శ్శల్యుండు, సురాసుర జేగీయమాన నిజ
వైభవుండునై ధరాచక్రంబున కీతండు రాజయ్యెడి" నని యి వ్విధంబున
స్తోత్రంబు చేసిన వంది మాగధ సూత జనంబులం బృథుచక్రవర్తి పూజించి
మఱియుం బ్రాహ్మణ భృత్యామాత్య పురోహిత పౌర జానపద తైలిక
తాంబూలిక నియోజ్య ప్రము ఖాశేష జనంబులం దత్త దుచిత క్రియ
లం బూజించె” అని మైత్రేయుండు చెప్పిన విని విదురుం డి ట్లనియె.
