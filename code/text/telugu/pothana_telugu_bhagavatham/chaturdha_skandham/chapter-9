ఘనరుచి నట్లు వచ్చిన వికారవిదూరు ముకుందుఁ జూచి బో
రన నరవిందనందన పురందర చంద్రకళాధ రామృతా
శనముఖు లర్థి లేచి యతి సంభ్రమ మొప్ప “నమో నమో దయా
వననిధయే” యటంచు ననివారణ మ్రొక్కిరి భక్తియుక్తులై.
అట్లు కృతప్రణాములైన యనంతరంబ.
ఆ నళినాయతాక్షుని యనంత పరాక్రమ దుర్నిరీక్ష్య తే
జో నిహత స్వదీప్తు లగుచు న్నుతిసేయ నశక్తులై భయ
గ్లాని వహించి బాష్పములు గ్రమ్మఁగ గద్గదకంఠులై తనుల్
మ్రానుపడంగ న వ్విభుని మన్ననఁ గైకొని యెట్టకేలకున్.
నిటలతట ఘటిత కరపుటులై య మ్మహాత్ముని యపార మహిమం
బెఱిఁగి నుతియింప శక్తులుగాక యుండియుఁ, గృతానుగ్రహవిగ్రహుం
డగుటం జేసి తమతమ మతులకు గోచరించిన కొలంది నుతియింపఁ
దొడంగిరి; అందు గృహీతంబు లగు పూజాద్యుపచారంబులు గలిగి
బ్రహ్మాదులకు జనకుండును, సునంద నందాది పరమభాగవతజన
సేవితుండును, యఙ్ఞేశ్వరుండును నగు భగవంతుని శరణ్యునిం
గాఁ దలంచి దక్షుం డి ట్లనియె; “దేవా! నీవు స్వస్వరూపంబునం
దున్న యప్పు డుపరతంబులుగాని రాగాద్యఖిలబుద్ధ్యవస్థలచే విము
క్తుండవును, నద్వితీయుండవును, జిద్రూపకుండవును, భయరహి
తుండవును నై మాయం దిరస్కరించి మఱియు నా మాయ నను
సరించుచు లీలామానుషరూపంబుల నంగీకరించి స్వతంత్రుండ
వయ్యును, మాయా పరతంత్రుడవై రాగాది యుక్తుండునుం బోలె
రామకృష్ణాద్యవతారంబులఁ గానంబడుచుందువు; కావున నీ
లోకంబులకు నీవ యీశ్వరుండవనియు నితరులైన బ్రహ్మరుద్రాదులు
భవన్మాయా విభూతు లగుటం జేసి లోకంబులకు నీశ్వరులుగా
రనియును భేదదృష్టి గల నన్ను రక్షింపుము; ఈ విశ్వకారణు లైన
ఫాలలోచనుండును బ్రహ్మయు దిక్పాలురును సకల చరాచర
జంతువులును నీవ; భవద్వ్యతిరిక్తంబు జగంబున లే" దని విన్న
వించినం ద దనంతరంబ ఋత్విగ్గణంబు లి ట్లనిరి.
"వామదేవుని శాపవశమునఁ జేసి క
ర్మానువర్తులము మే మైన కతన
బలసి వేద ప్రతిపాద్య ధర్మోపల
క్ష్యంబైన యట్టి మఖంబునందు
దీపింప నింద్రాది దేవతా కలిత రూ
ప వ్యాజమునఁ బొంది పరఁగ నిన్ను
యఙ్ఞ స్వరూపుండ వని కాని కేవల
నిర్గుణుండవు నిత్యనిర్మలుఁడవు
నరయ ననవద్యమూర్తివి యైన నీదు
లలిత తత్త్వస్వరూపంబుఁ దెలియఁజాల
మయ్య మాధవ! గోవింద! హరి! ముకుంద!
చిన్మయాకార! నిత్యలక్ష్మీవిహార!"
సదస్యు లి ట్లనిరి.
"శోకదావాగ్ని శిఖాకులితంబు పృ
థు క్లేశ ఘన దుర్గ దుర్గమంబు
దండధర క్రూర కుండలిశ్లిష్టంబు
పాపకర్మ వ్యాఘ్ర పరివృతంబు
గురు సుఖ దుఃఖ కాకోలపూరిత గర్త
మగుచు ననాశ్రయ మైన యట్టి
సంసార మార్గ సంచారులై మృగతృష్ణి
కలఁ బోలు విషయ సంఘము నహ మ్మ
మేతి హేతుక దేహ నికేతనములు
నయి మహాభారవహు లైన యట్టి మూఢ
జనము లేనాఁట మీ పదాబ్జములు గానఁ
జాలు వారలు? భక్తప్రసన్న! దేవ!"
రుద్రుం డి ట్లనియె.
"వరద! నిరీహ యోగిజన వర్గసు పూజిత! నీ పదాబ్జముల్
నిరతము నంతరంగమున నిల్పి భవత్సదనుగ్రహాదిక
స్ఫురణఁ దనర్చు నన్ను నతిమూఢుల విద్యులు మున్నమంగళా
వరణుఁ డటంచుఁ బల్కిన భవన్మతి నే గణియింప నచ్యుతా!"
భృగుం డి ట్లనియె.
"అరవిందోదర! తావకీన ఘన మాయామోహిత స్వాంతులై
పరమంబైన భవన్మహామహిమముం బాటించి కానంగ నో
పరు బ్రహ్మది శరీరు లఙ్ఞు లయి; యో పద్మాక్ష! భక్తార్తిసం
హరణాలోకన! నన్నుఁ గావఁ దగు నిత్యానందసంధాయివై."
బ్రహ్మ యి ట్లనియె.
"తవిలి పదార్థభేద గ్రాహకము లైన
చక్షురింద్రియముల సరవిఁ జూడఁ
గలుగు నీ రూపంబు గడఁగి మాయామయం
బగు; నసద్వ్యతిరిక్త మగుచు మఱియు
ఙ్ఞానార్థ కారణ సత్త్వాది గుణముల
కాశ్రయభూతమై యలరుచున్న
నిరుపమాకారంబు నీకు విలక్షణ
మై యుండు ననుచు నే నాత్మఁ దలఁతు
నిర్వికార! నిరంజన! నిష్కళంక!
నిరతిశయ! నిష్క్రియారంభ! నిర్మలాత్మ!
విశ్వసంబోధ్య! నిరవద్య! వేదవేద్య!
ప్రవిమలానంద! సంసారభయవిదూర!"
ఇంద్రుఁ డి ట్లనియె.
"దితి సంతాన వినాశ సాధన సముద్దీప్తాష్ట బాహా సమ
న్వితమై యోగిమనోనురాగ పదమై వెల్గొందు నీ దేహ మా
యత మైనట్టి ప్రపంచముం బలెను మిథ్యాభూతముం గామి శా
శ్వతముంగా మదిలోఁ దలంతు హరి! దేవా! దైవచూడామణీ!"
ఋత్వి క్పత్ను లి ట్లనిరి.
"కడఁగి భవత్పాదార్చనకుఁ గా నిటు దక్షునిచే రచింపఁగాఁ
బడి శితికంఠరోషమున భస్మము నొంది పరేతభూమియై
చెడి కడు శాంతమేధమునఁ జెన్నఱియున్న మఖంబుఁ జూడు మే
ర్పడ జలజాభ నేత్రములఁ బావన మై విలసిల్లు నచ్యుతా!"
ఋషు లి ట్లనిరి.
"అనఘా! మాధవ! నీవు మావలెనె కర్మారంభివై యుండియున్
విను తత్కర్మ ఫలంబు నొంద; వితరుల్ విశ్వంబునన్ భూతికై
యనయంబున్ భజియించు నిందిర గరం బర్థిన్ నినుం జేరఁ గై
కొన; వే మందుము నీ చరిత్రమునకున్ గోవింద! పద్మోదరా!"
సిద్ధు లి ట్లనిరి.
హరి! భవ దుఃఖ భీషణ దవానల దగ్ధతృషార్త మన్మనో
ద్విరదము శోభితంబును బవిత్రము నైన భవత్కథా సుధా
సరి దవగాహనంబునను సంసృతి తాపము వాసి క్రమ్మఱం
దిరుగదు బ్రహ్మముం గనిన ధీరుని భంగిఁ బయోరుహోదరా!"
యజమాని యగు ప్రసూతి యి ట్లనియె.
"కర చరణాదికాంగములు గల్గియు మస్తము లేని మొండెముం
బరువడి నొప్పకున్న గతిఁ బంకజలోచన! నీవు లేని య
ధ్వరము ప్రయాజులం గలిగి తద్దయు నొప్పక యున్న దీ యెడన్
హరి! యిటు నీదు రాక శుభ మయ్యె రమాధిప! మమ్ముఁ గావవే."
లోకపాలకు లి ట్లనిరి.
"దేవాదిదేవ! యీ దృశ్యరూపంబగు
సుమహిత విశ్వంబుఁ జూచు ప్రత్య
గాత్మభూతుండ వై నట్టి నీవు నసత్ప్ర
కాశ రూపంబులై గలుగు మామ
కేంద్రియంబులచేత నీశ్వర! నీ మాయ
నొందించి పంచభూతోపలక్షి
తంబగు దేహి విధంబునఁ గానంగఁ
బడుదువు గాని యేర్పడిన శుద్ధ
సత్త్వగుణ యుక్తమైన భాస్వత్స్వరూప
ధరుఁడవై కానఁబడవుగా? పరమపురుష!
యవ్యయానంద! గోవింద! యట్లు గాక
యెనయ మా జీవనము లింక నేమి కలవు?"
యోగీశ్వరు లి ట్లనిరి.
"విశ్వాత్మ! నీ యందు వేఱుగా జీవులఁ
గనఁ డెవ్వఁ; డటు వానికంటెఁ బ్రియుఁడు
నీకు లేఁ; డయినను నిఖిల విశ్వోద్భవ
స్థితి విలయంబుల కతన దైవ
సంగతి నిర్భిన్న సత్త్వాది గుణవిశి
ష్టాత్మీయ మాయచే నజ భవాది
వివిధ భేదము లొందుదువు స్వస్వరూపంబు
నం దుండుదువు; వినిహత విమోహి
వగుచు నుందువు గద; ని న్ననన్యభక్తి
భృత్యభావంబుఁ దాల్చి సంప్రీతిఁ గొల్చు
మమ్ము రక్షింపవే; కృపామయ! రమేశ!
పుండరీకాక్ష! సంతతభువనరక్ష!"
శబ్దబ్రహ్మ యి ట్లనియె.
"హరి! భవదీయ తత్త్వము సమంచితభక్తి నెఱుంగ నేను నా
సరసిజ సంభవాదులును జాలము; సత్త్వగుణాశ్రయుండవున్
బరుఁడవు నిర్గుణుండవును బ్రహ్మమునై తగు నీకు నెప్డు నిం
దఱముఁ జతుర్విధార్థ ఫలదాయక! మ్రొక్కెద మాదరింపవే."
అగ్నిదేవుం డి ట్లనియె.
"హవరక్షా చరణుండ వై నెగడు దీ; వ య్యగ్నిహోత్రాది పం
చవిధంబున్ మఱి మంత్రపంచక సుసృష్టంబై తగంబొల్చు నా
హవరూపం బగు నీకు మ్రొక్కెదను; నీ యాఙ్ఞన్ భువిన్ హవ్యముల్
సవన వ్రాతములన్ వహింతు హరి! యుష్మత్తేజముం బూనుచున్."
దేవత లి ట్లనిరి.
"మును కల్పాంతమునందుఁ గుక్షి నఖిలంబున్ దాఁచి యేకాకివై
జనలోకోపరి లోకవాసులును యుష్మత్తత్త్వమార్గంబు చిం
తనముం జేయఁ బయోధియందు నహిరాట్తల్పంబునం బవ్వళిం
చిన నీ రూపము నేఁడు చూపితివి లక్ష్మీనాథ! దేవోత్తమా!"
గంధర్వు లి ట్లనిరి.
హర పంకేజభ వామరాదులు మరీచ్యాది ప్రజానాథు లో
యరవిందాక్ష! రమాహృదీశ! భవదీయాంశాంశ సంభూతులై
పరఁగం దావకలీలయై నెగడు నీ బ్రహ్మాండమున్; దేవ! యీ
శ్వర! నీ కే మతిభక్తి మ్రొక్కెదము దేవా! శ్రీశ! రక్షింపుమా."
విద్యాధరు లి ట్లనిరి.
"నళినాక్ష! విను; భవన్మాయా వశంబున
దేహంబుఁ దాల్చి త ద్దేహమందు
నాత్మ “నహమ్మ” మేత్యభిమానమును బొంది
పుత్ర జాయా గృహ క్షేత్ర బంధు
ధన పశు ముఖ వస్తుతతుల సంయోగ వి
యోగ దుఃఖంబుల నొందుచుండు
ధృతి విహీనుఁడు నసద్విషయాతిలాలసుఁ
డతి దుష్టమతియు నై నట్టివాఁడు
దవిలి భవదీయ గుణ సత్కథా విలోలుఁ
డయ్యెనేనియు నాత్తమోహంబు వలనఁ
బాసి వర్తించు విఙ్ఞానపరత గలిగి
చిరదయాకార! యిందిరాచిత్తచోర!"
బ్రాహ్మణజనంబు లి ట్లనిరి "దేవా! యీ క్రతువును, హవ్యంబును, నగ్ని
యు, మంత్రంబులును, సమిద్దర్భాపాత్రంబులును, సదస్యులును,
ఋత్విక్కులును, దంపతులును, దేవతలును, నగ్నిహోత్రంబులును,
స్వధయు, సోమంబును, నాజ్యంబును, బశువును నీవ; నీవు దొల్లి
వేదమయ సూకరాకారంబు ధరియించి దంష్ట్రాదండంబున వారణేం
ద్రంబు నళినంబు ధరియించు చందంబున రసాతలగత యైన
భూమి నెత్తితివి; అట్టి యోగిజన స్తుత్యుండవును, యఙ్ఞక్రతురూపకుం
డవును నైన నీవు పరిభ్రష్టకర్ములమై యాకాంక్షించు మాకుం బ్రస
న్నుండ వగుము; భవదీయ నామకీర్తనంబుల సకల యఙ్ఞ విఘ్నం
బులు నాశంబు నొందు; నట్టి నీకు నమస్కరింతుము."
అని తన్ను సకల జనములు
వినుతించిన హరి భవుండు విఘ్నము గావిం
చిన యా దక్షుని యఙ్ఞము
ఘనముగఁ జెల్లించెఁ గొఱఁత గాకుండగన్.
సకలాత్ముఁడు దా నగుటను
సకల హవిర్భోక్త యయ్యు జలజాక్షుండుం
బ్రకట స్వభాగమున న
య్యకళంకుఁడు తృప్తిఁ బొంది యనె దక్షునితోన్.
“అనఘా! యేనును బ్రహ్మయు శివుండు నీ జగంబులకుఁ గారణభూతు
లము; అందు నీశ్వరుఁడును, నుపద్రష్టయు స్వయంప్రకాశుండు నైన
నేను గుణమయం బయిన యాత్మీయ మాయం బ్రవేశించి జనన
వృద్ధి విలయంబులకు హేతు భూతంబు లగు త త్తత్క్రియోచితంబు
లయిన బ్రహ్మరుద్రాది నామధేయంబుల నొందుచుండు; దట్టి యద్వి
తీయ బ్రహ్మరూపకుండ నైన నా యందు నజ భవాదులను భూత
గణంబులను మూఢుం డగువాడు వేఱుగాఁ జూచు; మనుజుండు శరీరం
బునకుఁ గరచరణాదులు వేఱుగాఁ దలంపని చందంబున మద్భక్తుం
డగువాఁడు నా యందు భూతజాలంబు భిన్నంబుగాఁ దలంపఁడు;
కావున మా మువ్వుర నెవ్వండు వేఱు చేయకుండు వాఁడు కృతా
ర్థుండు; అని యానతిచ్చిన దక్షుండును.
విని విష్ణు దేవతాకం
బనఁగాఁ ద్రికపాలకలిత మగు నా యాగం
బునఁ దగ న వ్విష్ణుని పద
వనజంబులు పూజ చేసి వారని భక్తిన్.
మఱియును.
అంగప్రధానక యాగంబులను జేసి
యమరుల రుద్రుని నర్థిఁ బూజ
చేసి విశిష్టేష్ట శిష్టభాగమున ను
దవసాన కర్మంబుఁ దవిలి తీర్చి
తాను ఋత్త్విక్కులుఁ దగ సోమపులఁ గూడి
యవభృథస్నాంబు లాచరించి
కడఁక నవాప్త సకల ఫలకాముఁడై
తనరు దక్షునిఁ జూచి ధర్మబుద్ధి
గలిగి సుఖవృత్తి జీవింతుఁగాక యనుచుఁ
బలికి దివిజులు మునులును బ్రాహ్మణులును
జనిరి నిజమందిరముల; కా జలజనయన
భవులు వేంచేసి రాత్మీయ భవనములకు.
అంత దాక్షాయణి యయిన సతీదేవి పూర్వకళేబరంబు విడిచి
హిమవంతునకు మేనకయందు జనియించి విలయకాలంబునం
బ్రసుప్తం బయిన శక్తి సృష్టికాలంబున నీశ్వరునిఁ బొందు చందంబునఁ
బూర్వదయితుండగు రుద్రుని వరించె నని దక్షాధ్వర ధ్వంసకుం డగు
రుద్రుని చరిత్రంబు బృహస్పతి శిష్యుండైన యుద్ధవునకునెఱింగించె;
అతండు నాకుం జెప్పె; నేను నీకుం జెప్పితి;" అని మైత్రేయుండు వెండి
యు విదురున కి ట్లనియె.
"ఈ యాఖ్యానముఁ జదివిన
ధీయుతులకు వినినయట్టి ధీరుల కైశ్వ
ర్యాయుః కీర్తులు గలుగును;
బాయును దురితములు; దొలఁగు భవబంధంబుల్."
అని వెండియు ని ట్లనియె.
విను సనకాదులు నారదుఁ
డును హంసుఁడు నరుణియు ఋభుఁడు యతియుఁ గమలా
సనజులు నైష్టికు లనికే
తను లగుటన్ సాగవయ్యెఁ దద్వంశంబుల్.
మఱియు నధర్మునకు ‘మృష’ యను భార్య యందు ‘దంభుండు’ను,
‘మాయ’ యను నంగనయుం బుట్టిరి; అధర్మ సంతానం బగుట వారిరు
వురును మిథునంబైరి; వారిని సంతాన హీనుండగు నిరృతి గైకొనియె;
వారలకు ‘లోభుండును’ ‘నికృతి’ యను సతియునుం గలిగి మిథునం
బైరి; ఆ మిథునంబునకుఁ ’గ్రోధుండు’ ‘హింస’ యను నంగనయుం బుట్టి
మిథునం బైరి; ఆ మిథునంబునకుఁ ’గలి’యు ‘దురుక్తి’ యను నతివ
యుం జన్మించి దాంపత్యంబు గయికొనిరి; ఆ దంపతులకు ‘భయ’
‘మృత్యువు’ లను మిథునంబు గలిగె; దాని వలన ‘యాతన’యు ‘నిర
యంబు’ను బుట్టిరి; వీరలు సంసార హేతువగు నధర్మ తరుశాఖ లయి
నెగడిరి; వీని శ్రేయస్కాముండగు జనుం డీషణ్మాత్రంబు ననువర్తింపం
జనదు; ఇ వ్విధంబునం బ్రతి సర్గంబును సంగ్రహంబున వినిపించితి;
ఇ ప్పుణ్యకథ నెవ్వండేని ముమ్మాఱు వినిన నతండు ముమ్మాటికి
నిష్పాపుం డగును;" అని చెప్పి మఱియు ని ట్లనియె.
