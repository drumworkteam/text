అని యిట్లు చింతించె” ననుచు న మ్మైత్రేయ
ముని విదురునకు ని ట్లనియెఁ“ దండ్రి
కమనీయ హరిపాద కమల రజోభి సం
స్కృత శరీరులును యాదృచ్ఛికముగ
సంప్రాప్తమగు దాన సంతుష్టచిత్తులై
వఱలుచు నుండు మీవంటి వారు
దగ భగవత్పాద దాస్యంబు దక్కంగ
నితర పదార్థంబు లెడఁద లందు
మఱచియును గోర నొల్లరు మనుచరిత్ర!
తవిలి యిట్లు హరిప్రసాదంబు నొంది
మరలి వచ్చుచునున్న కుమారు వార్తఁ
జారుచే విని యుత్తానచరణుఁ డపుడు.
మనమున ని ట్లని తలంచె.
“చచ్చిన వారలుఁ గ్రమ్మఱ
వచ్చుటయే కాక యిట్టి వార్తలు గలవే?
నిచ్చలు నమంగళుఁడ నగు
నిచ్చట మఱి నాకు శుభము లేల ఘటించున్.”
అని విశ్వసింపకుండియు
మనమున నా నారదుఁడు “గుమారుఁడు వేగం
బునఁ రాఁగలఁ” డనుచును బలి
కిన పలుకులు దలఁచి నమ్మి కృతకృత్యుండై.
తన సుతుని రాక చెప్పిన
ఘనునకు ధనములును మౌక్తికపు హారములున్
మన మలర నిచ్చి తనయునిఁ
గనుఁగొను సంతోష మాత్మఁ గడలుకొనంగన్
వలను మీఱిన సైంధవంబులఁ బూన్చిన
కనక రథంబు నుత్కంఠ నెక్కి
బ్రాహ్మణ కుల వృద్ధ బంధు జనామాత్య
పరివృతుం డగుచు విస్ఫురణ మెఱసి
బ్రహ్మనిర్ఘోష తూర్య స్వన శంఖ కా
హళ వేణు రవము లందంద చెలఁగ
శిబిక లెక్కియు విభూషితలై సునీతి సు
రుచు లుత్తముండు నారూఢి నడువ
గరిమ దీపింప నతిశీఘ్రగమన మొప్ప
నాత్మనగరంబు వెలువడి యరుగుచుండి
బలసి నగరోపవన సమీపంబునందు
వచ్చు ధ్రువుఁగని మేదినీశ్వరుఁడు నంత.
అరదము డిగ్గి ప్రేమదొలఁకాడ ససంభ్రముఁడై రమామనో
హరు చరణారవింద యుగళార్చన నిర్దళితాఖి లాఘు నీ
శ్వర కరుణావలోకన సుజాత సమగ్ర మనోరథున్ సుతుం
గర మనురక్తి డాసి పులకల్ ననలొత్తఁ బ్రమోదితాత్ముఁడై.
బిగియఁ గౌఁగిటఁ జేర్చి నెమ్మొగము నివిరి
శిరము మూర్కొని చుబుకంబు చేతఁ బుణికి
యవ్యయానంద బాష్ప ధారాభిషిక్తుఁ
జేసి యాశీర్వదింప నా చిరయశుండు.
జనకుని యాశీర్వచనము
లనయముఁ గైకొని ప్రమోదియై తత్పదముల్
దన ఫాలతలము సోఁకఁగ
వినతులు గావించి భక్తి విహ్వలుఁ డగుచున్.
అంత నా సజ్జనాగ్రణి యైన ధ్రువుఁడు
దల్లులకు భక్తి వినతులు దగ నొనర్చి
సురుచికిని మ్రొక్క నర్భకుఁ జూచి యెత్తి
నగు మొగంబున నాలింగనంబు చేసి.
కరమొప్ప నానంద గద్గద స్వరమున
జీవింపు మనుచు నాశీర్వదించె;
భగవంతుఁ డెవ్వనిపై మైత్రి పాటించు
సత్కృపానిరతిఁ బ్రసన్నుఁ డగుచు
నతనికిఁ దమయంత ననుకూలమై యుండు
సర్వభూతంబులు సమతఁ బేర్చి
మహిఁ దలపోయ నిమ్నప్రదేశములకు
ననయంబుఁ జేరు తోయముల పగిది
గాన ఘను న మ్మహాత్ముని గారవించె
సురుచి పూర్వంబు దలఁపక సుజనచరిత!
విష్ణుభక్తులు ధరను బవిత్రు లగుట
వారి కలుగరు ధరణి నెవ్వారు మఱియు.
కావున నుత్తముండును ధ్రువుండును బ్రేమ విహ్వలు లగుచు నన్యో
న్యాలింగితులై పులకాంకురాలంకృత శరీరులై యానంద బాష్పముల
నొప్పిరి; అంత సునీతియుం దన ప్రాణంబులకంటెఁ బ్రియుండైన సుతు
నుపగూహనంబు చేసి తదవయవ స్పర్శనంబు చేత నానందంబు
నొంది విగతశోక యయ్యె; నప్పుడు సంతోష బాష్ప ధారాసిక్తంబులై
చనుఁబాలునుం గురిసె నంత.
ఉన్నత సంతోష ముప్పతిల్లఁగఁ బౌర
జనము లా ధ్రువుతల్లి నెనయఁ జూచి
"తొడరిన భవదీయ దుఃఖనాశకుఁ డైన
యిట్టి తనూజుఁ డెందేని పెద్ద
కాలంబు క్రిందటఁ గడఁగి నష్టుం డైన
వాఁడిప్డు నీ భాగ్యవశము చేతఁ
బ్రతిలబ్దుఁ డయ్యెను; నితఁడు భూమండల
మెల్లను రక్షించు నిద్ధమహిమ;
కమల లోచనుఁ జింతించు ఘనులు లోక
దుర్జయం బైన యట్టి మృత్యువును గెల్తు;
రట్టి ప్రణతార్తి హరుఁడైన యబ్జనాభుఁ
డర్థి నీచేతఁ బూజితుం డగుట నిజము."
అని ప్రశంసించిరి; అట్లు పౌరజనంబులచేత నుపలాల్య మానుండగు
ధ్రువుని నుత్తాన పాదుం డుత్తమ సమేతంబుగా గజారూఢునిం జేసి
సంస్తూయమానుండును, ప్రహృష్టాంతరంగుండును నగుచుఁ బురాభి
ముఖుండై చనుదెంచి.
స్వర్ణ పరిచ్ఛద స్వచ్ఛకుడ్య ద్వార
లాలిత గోపురాట్టాలకంబు;
ఫల పుష్ప మంజరీ కలిత రంభా స్తంభ
పూగ పోతాది విభూషితంబు;
ఘన సార కస్తూరికా గంధ జలబంధు
రాసిక్త విపణి మార్గాంచితంబు;
మానిత నవరత్న మయ రంగవల్లీ వి
రాజిత ప్రతి గృహ ప్రాంగణంబు;
శుభ నదీజల కుంభ సంశోభితంబు;
తండుల స్వర్ణ లాజాక్షత ప్రసూన
ఫల బలివ్రాత కలిత విభ్రాజితంబు;
నగుచు సర్వతో లంకృత మైన పురము.
ప్రవేశించి రాజమార్గంబునఁ జనుదెంచు నప్పుడు.
హరిమధ్యల్ పురకామినీ తతులు సౌధాగ్రంబులందుండి భా
స్వర సిద్ధార్థ ఫలాక్షత ప్రసవ దూర్వా వ్రాత దధ్యంబువుల్
కరవల్లీ మణి హేమ కంకణ ఝణత్కారంబు శోభిల్లఁ జ
ల్లిరి యా భాగవతోత్తమోత్తమునిపై లీలాప్రమేయంబుగన్.
ఇట్లు వాత్సల్యంబునం జల్లుచు సత్యవాక్యంబుల దీవించుచు సువర్ణ
పాత్ర రచిత మణి దీప నీరాజనంబుల నివాళింపం బౌర జానపద మిత్రా
మాత్య బంధుజన పరివృతుండై చనుదెంచి.
కాంచన మయ మరకత కుడ్య మణిజాల
సంచయ రాజిత సౌధములను
వరసుధాఫేన పాండుర రుక్మ పరికరో
దాత్త పరిచ్ఛదతల్పములను
సురతరు శోభిత శుక పిక మిధునాళి
గాన విభాసి తోద్యానములను
సుమహిత వైడూర్య సోపాన విమల శో
భిత జలపూర్ణ వాపీచయముల
వికచ కహ్లార దర దరవింద కైర
వప్రదీపిత బక చక్రవాక రాజ
హంస సారస కారండవాది జల వి
హంగ నినదాభిరామ పద్మాకరముల.
మఱియును.
చారు బహువిధ వస్తు విస్తార మొప్ప
నంగనాయుక్త మగుచుఁ బెం పగ్గలించి
యర్థిఁ దనరారు జనకుగృహంబు చొచ్చె
నెలమిఁ ద్రిదివంబు చొచ్చు దేవేంద్రు పగిది.
ఇట్లు ప్రవేశించిన రాజర్షి యైన యుత్తానపాదుండు సుతుని యాశ్చర్య
కరంబైన ప్రభావంబు వినియుం జూచియుం మనంబున విస్మయంబు
నొంది ప్రజానురక్తుండును బ్రజాసమ్మతుండును నవయౌవ్వన పరి
పూర్ణుండును నైన ధ్రువుని రాజ్యాభిషిక్తుం జేసి వృద్ధవయస్కుండైన
తన్నుఁదాన యెఱింగి యాత్మగతిఁ బొంద నిశ్చయించి విరక్తుండై
వనంబునకుం జనియె; అంత నా ధ్రువుండు శింశుమార ప్రజాపతి
కూఁతురైన భ్రమి యను దాని వివాహంబై దానివలనఁ గల్ప వత్సరు
లను నిద్ధఱు గొడుకులం బడసి; వెండియు వాయుపుత్రియైన యిల
యను భార్య యందు నుత్కల నామకుఁడైన కొడుకు నతి మనోహర
యైన కన్యకారత్నంబునుం గనియె; అంత దద్భ్రాత యైన యుత్త
ముండు వివాహంబు లేకుండి మృగయార్థంబు వనంబున కరిగి
హిమవంతంబున యక్షునిచేత హతుండయ్యె; అతని తల్లియుఁద
ద్దుఃఖంబున వనంబునకేఁగి యందు గహనదహనంబున మృతిం
బొందె; ధ్రువుండు భ్రాతృమరణంబు విని కోపామర్షశోకవ్యాకులిత
చిత్తుండై జైత్రంబగు రథంబెక్కి యుత్తరాభిముఖుండై చని హిమవ
ద్ద్రోణి యందు భూతగణ సేవితంబును గుహ్యక సంకులంబును నైన
యలకాపురంబు బొడగని య మ్మహానుభావుండు.
