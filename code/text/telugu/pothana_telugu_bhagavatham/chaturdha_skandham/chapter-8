"ఇంతయును మున్ను మనమున నెఱిఁగి యున్న
కతన విశ్వాత్మకుండును గమలలోచ
నుండు నన నొప్పు నారాయణుండు నజుఁడుఁ
జూడ రా రైరి మున్ను దక్షుని మఖంబు."
అని చెప్పి "సుర లిట్లు విన్నవించినఁ జతుర్ముఖుండు వారల కి ట్లనియె.
"ఘన తేజోనిధి పురుషుం
డనయంబుఁ గృతాపరాధుఁ డయినను దా మ
ల్లన ప్రతీకారముఁ గావిం
చిన జనులకు లోకమందు సేమము గలదే?"
అని మఱియు ని ట్లనియె.
"క్రతుభాగార్హుం డగు పశు
పతి నీశ్వరు నభవు శర్వు భర్గుని దూరీ
కృత యఙ్ఞభాగుఁ జేసిన
యతి దోషులు దుష్టమతులు నగు మీ రింకన్.
పూని యే దేవుని బొమముడి మాత్రన
లోకపాలకులును లోకములును
నాశ మొందుదు; రట్టి యీశుండు ఘన దురు
క్త్యస్త్ర నికాయ విద్ధాంతరంగుఁ
డును బ్రియా విరహితుండును నైనవాఁ డమ్మ
హాత్మునిఁ ద్రిపుర సంహారకరుని
మఖపునస్సంధానమతి నపేక్షించు మీ
రలు చేరి శుద్ధాంతరంగు లగుచు
భక్తినిష్ఠలఁ దత్పాద పద్మ యుగళ
ఘన పరిగ్రహ పూర్వంబుగాఁగ నతని
శరణ మొందుఁ డతండు ప్రసన్నుఁ డయినఁ
దివిరి మీ కోర్కి సిద్దించు దివిజులార!
అని మఱియు ని ట్లనియె; "అ ద్దేవుని డాయం జన వెఱతు మని
తలంపకుండు; అతనిఁ జేరు నుపాయం బెఱింగిపు మంటిరేని, నేను
నింద్రుండును మునులును మీరలును మఱియు దేహధారు లెవ్వ
రేని న మ్మహాత్ముని రూపంబు నతని బలపరాక్రమంబుల కొలఁదియు
నెఱుంగజాలము; అతండు స్వతంత్రుండు గావునఁ ద దుపాయం
బెఱింగింప నెవ్వఁడు సమర్థుం డగు; అయిన నిపుడు భక్తపరాధీనుం
డును శరణాగత రక్షకుండు నగు నీశునిఁ జేరం బోవుదము;" అని
పలికి పద్మసంభవుండు దేవ పితృగణ ప్రజాపతులం గూడి కైలా
సాభిముఖుఁడై చనిచని.
భాసురలీలఁ గాంచిరి సుపర్వులు భక్తజనైక మానసో
ల్లాసముఁ గిన్నరీజన విలాసము నిత్యవిభూతి మంగళా
వాసము సిద్ధ గుహ్యక నివాసము రాజత భూవికాసి కై
లాసముఁ గాంతి నిర్జిత కులక్షితిభృత్సుమహద్విభాసమున్.
ధాతు విచిత్రితోదాత్త రత్న ప్రభా
సంగతోజ్జ్వల తుంగ శృంగములును;
గిన్నర గంధర్వ కింపురుషాప్సరో
జన నికరాకీర్ణ సానువులును;
మానిత నిఖిల వైమానిక మిథున స
ద్విహరణైక శుభ ప్రదేశములును;
గమనీయ నవమల్లికా సుమనోవల్లి
కా మతల్లీ లసత్కందరములు;
నమర సిద్ధాంగనా శోభితాశ్రమములు;
విబుధజన యోగ్య సంపన్నివేశములును
గలిగి బహువిధ పుణ్యభోగముల నొప్పు
వినుత సుకృతములకు దండ వెండికొండ.
అది మఱియును, మందార పారిజాత సరళ తమాల సాల తాల
తక్కోల కోవిదార శిరీ షార్జున చూత కదంబ నీప నాగ పున్నాగ
చంపక పాట లాశోక వకుళ కుంద కురవక కన కామ్ర శతపత్ర
కింశు కైలా లవంగ మాలతీ మధూక మల్లికా పనస మాధవీ
కుట జోదుంబు రాశ్వత్థ ప్లక్ష వట హింగుళ భూర్జ పూగ జంబూ
ఖర్జూ రామ్రాతక ప్రియాళు నారికే ళేంగుద వేణు కీచక ముఖర తరు
శోభితంబును, కలకంఠ కాలకంఠ కలవింక రాజకీర మత్తమధుకర
నానా విహంగ కోలాహల నినద బధిరీభూత రోదోంతరాళంబును,
సింహ తరక్షు శల్య గవయ శరభ శాఖామృగ వరాహ వ్యాఘ్ర కుర్కుర
రురు మహిష వృక సారంగ ప్రముఖ వన్య సత్త్వ సమాశ్రయ విరా
జితంబును, కదళీషండ మండిత కమల కహ్లార కైరవ కలిత పులిన
తల లలిత కమలాకర విహరమాణ కలహంస కారండవ సారస చక్ర
వాక బక జలకుక్కుటాది జలవిహంగకుల కూజిత సంకులంబును,
సలిలకేళీవిహరమాణ సతీరమణీ రమణీయ కుచమండల విలిప్త
మృగమద మిళిత హరిచందన గంధ సుగంధి జలపూరిత గంగా
తరంగణీ సమావృతంబును నైన కైలస పర్వతంబు పొడగని,
యరవిందసంభవ పురందరాది దేవగణంబు లత్యద్భు తానందం
బులంబొంది ముందటఁ దార హీర హేమ మయ విమానసంకులం
బును, పుణ్యజన మానినీ శోభితంబును నైన యలకాపురంబు
గడచి; తత్పుర బాహ్యప్రదేశంబునం దీర్థపాదుండైన పుండరీకాక్షు
పాదారవింద రజః పావనంబును, రతికేళీ వ్యాసంగ పరిశ్రమ నివారక
సలిల కేళీవిలోల దేవకామినీ పీనవక్షోజ విలిప్త కుంకుమపంక సంగత
పిశంగవర్ణ వారిపూర విలసితంబు నునై; నందాలకనందాభిధానం
బులుగల నదీ ద్వితయంబు దాఁటి తత్పురోభాగంబున వనగజ
సంఘృష్ట మలయజ పరిమిళిత మలయపవనాస్వాదన ముహుర్ము
హురున్ముదిత మానస పుణ్యజనకామినీ కదంబంబును, వైదూర్య
సోపాన సమంచిత కనకోత్పల వాపీ విభాసితంబును, గింపురుష
సంచార యోగ్యంబును నగు సౌగంధిక వన సమీపంబు నందు.
ఉజ్జ్వలంబయి శతయోజనంబుల పొడ
వొగిఁ బంచసప్తతి యోజనముల
పఱపును గల్గి యే పట్టునఁ దఱుగని
నీడ శోభిల్ల నిర్ణీత మగుచుఁ
బర్ణశాఖా సమాకీర్ణమై మాణిక్య
ములఁ బోలఁగల ఫలములఁ దనర్చి
కమనీయ సిద్ధయోగ క్రియామయ మయి
యనఘ ముముక్షు జనాశ్రయంబు
భూరిసంసార తాప నివారకంబు
నగుచుఁ దరురాజ మనఁగఁ బెం పగ్గలించి
భక్తజనులకు నిచ్చలుఁ బ్రమద మెసఁగ
వలయు సంపద లందు నావటము వటము.
ఆ వృక్షమూల తలంబున.
ఇద్ధ సనందాది సిద్ధ సంసేవితు
శాంతవిగ్రహుని వాత్సల్యగుణునిఁ
గమనీయ లోక మంగళదాయకుని శివు
విశ్వబంధుని జగద్వినుత యశుని
గుహ్యక సాధ్య రక్షో యక్ష నాథ కు
బేర సేవితుని దుర్వారబలుని
నుదిత విద్యా తపోయోగ యుక్తుని బాల
చంద్రభూషణుని మునీంద్రనుతునిఁ
దాపసాభీష్టకరు భస్మదండలింగ
ఘనజటాజిన ధరుని భక్తప్రసన్ను
వితత సంధ్యాభ్రరుచి విడంబిత వినూత్న
రక్తవర్ణు సనాతను బ్రహ్మమయుని.
మఱియును.
అంచిత వామపాదాంభోరుహము దక్షి
ణోరుతలంబున నొయ్య నునిచి
సవ్యజానువుమీఁద భవ్యబాహువు సాఁచి
వలపలి ముంజేత సలలితాక్ష
మాలిక ధరియించి మహనీయతర్క ము
ద్రాయుక్తుఁ డగుచుఁ జిత్తంబులోన
నవ్యయం బయిన బ్రహ్మానంద కలిత స
మాధి నిష్ఠుఁడు వీత మత్సరుండు
యోగపట్టాభిరాముఁడై యుచిత వృత్తి
రోషసంగతిఁ బాసి కూర్చున్న జముని
యనువునను దర్భరచిత బ్రుస్యాసనమున
నున్న మునిముఖ్యు నంచిత యోగనిరతు.
అలఘుని నభవుని యోగీం
ద్రులు వినుచుండంగ నారదునితోఁ బ్రియ భా
షలు జరుపుచున్న రుద్రుని
సలలిత పన్నగ విభూషు సజ్జనపోషున్.
కని లోకపాలురును ముని
జనులును సద్భక్తి నతని చరణంబులకున్
వినతు లయి, రప్పు డబ్జా
సనుఁ గని య య్యభవుఁ డధిక సంభ్రమ మొప్పన్.
అనఘ! మహాత్ముం డగు వా
మనుఁ డా కశ్యపునకొగి నమస్కారము చే
సినగతి నజునకు నభివం
దన మొగిఁ గావించె హరుఁడు దద్దయుఁ బ్రీతిన్.
అంత రుద్రానువర్తు లైనట్టి సిద్ధ
గణ మహర్షి జనంబులు గని పయోజ
గర్భునకు మ్రొక్కి; రంత నా కమలభవుఁడు
శర్వుఁ గని పల్కె మందహాసంబుతోడ.
“జగములకు నెల్ల యోనిబీజంబు లైన
శక్తి శివకారణుండవై జగతి నిర్వి
కార బ్రహ్మంబ వగు నిన్నుఁ గడఁగి "విశ్వ
నాథుఁ" గా నెఱిఁగెద నా మనమున నభవ!
సమత నది గాక తావకాంశంబు లైన
శక్తి శివరూపములఁ గ్రీడ సలుపు దూర్ణ
నాభి గతి విశ్వ జనన వినాశ వృద్ధి
హేతుభూతుండ వగుచుందు వీశ! రుద్ర!
అనఘ! లోకంబుల యందు వర్ణాశ్రమ
సేతువు లనఁగఁ బ్రఖ్యాతి నొంది
బలసి మహాజన పరిగృహీతంబులై
యఖిల ధర్మార్థదాయకము లైన
వేదంబులను మఱి వృద్ధి నొందించుట
కొఱకునై నీవ దక్షుని నిమిత్త
మాత్రునిఁ జేసి య మ్మఖముఁ గావించితి;
వటుగాన శుభమూర్తివైన నీవు
గడఁగి జనముల మంగళకర్ము లయిన
వారి ముక్తి, నమంగళాచారు లయిన
వారి నరకంబు,నొందింతు భూరిమహిమ
భక్తజనపోష! రాజితఫణివిభూష!
అ ట్లగుటం ద త్కర్మంబు లొకానొకనికి విపర్యాసంబు నొందుటకుఁ
గారణం బెయ్యదియో? భవదీయ రోషంబు హేతువని తలంచితినేనిఁ
ద్వదీయ పాదారవింద నిహిత చిత్తులై సమస్తభూతంబుల యందు
నినుం గనుంగొనుచు భూతంబుల నాత్మయందు వేఱుగాఁజూడక
వర్తించు మహాత్ములయందు నఙ్ఞులైనవారి యందుఁబోలె రోషంబు
దఱచు వొరయ దఁట; నీకుఁ గ్రోధంబు గలదే?" యని.
మఱి భేదబుద్ధిఁ గర్మ ప్రవర్తనముల
మదయుతు లయి దుష్టహృదయు లగుచుఁ
బరవిభవాసహ్య భవ మనో వ్యాధులఁ
దగిలి మర్మాత్మ భేదకము లయిన
బహు దురుక్తుల చేతఁ బరులఁ బీడించుచు
నుండు మూఢులను దైవోపహతులఁ
గాఁ దలపోసి య క్కపటచిత్తులకు నీ
వంటి సత్పురుషుఁ డేవలన నైన
హింసఁ గావింపకుండు సమిద్ధచరిత!
నీలలోహిత! మహితగుణాలవాల!
లోకపాలనకలిత! గంగాకలాప!
హర! జగన్నుతచారిత్ర! యదియుఁ గాక.
అమర సమస్త దేశము లందు నఖిల కా
లములందుఁ దలఁప దుర్లంఘ్య మహిముఁ
డగు పద్మనాభు మాయా మోహితాత్మకు
లై భేదదర్శను లైనవారి
వలనను ద్రోహంబు గలిగిన నైనను
నది దైవకృత మని యన్యదుఃఖ
ముల కోర్వలేక సత్పురుషుండు దయచేయు
గాని హింసింపఁడు గాన నీవు
నచ్యుతుని మాయమోహము నందకుంటఁ
జేసి సర్వఙ్ఞుఁడవు; మాయచేత మోహి
తాత్ములై కర్మవర్తను లయినవారి
వలన ద్రోహంబుగలిగిన వలయుఁ బ్రోవ.
అది గావున యఙ్ఞభాగార్హుండ వయిన నీకు సవనభాగంబు సమర్పిం
పని కతన నీచేత విధ్వంస్తంబయి పరిసమాప్తి నొందని దక్షాధ్వరంబు
మరల నుద్ధరించి దక్షునిఁ బునర్జీవితుం జేయుము; భగుని నేత్రంబు
లును, భృగుముని శ్మశ్రువులును, బూషుని దంతంబులును, గృపఁ
జేయుము; భగ్నాంగు లయిన దేవ ఋత్విఙ్నికాయంబులకు
నారోగ్యంబు గావింపుము; ఈ మఖావశిష్టంబు యఙ్ఞ పరిపూర్తిహేతు
భూతం బయిన భవదీయభాగం బగుం గాక."
అని చతురాననుండు వినయంబున వేఁడిన నిందుమౌళి స
య్యనఁ బరితుష్టిఁ బొంది దరహాసము మోమునఁ దొంగలింప ని
ట్లను "హరిమాయచేత ననయంబును బామరు లైనవారు చే
సిన యపరాధ దోషములు చిత్తములో గణియింప నెన్నఁడున్.
అ ట్లయ్యును.
బలియుర దండించుట దు
ర్భలజన రక్షణము ధర్మపద్ధతి యగుటం
గలుషాత్ముల నపరాధము
కొలఁదిని దండించు చుందుఁ గొనకొని యేనున్."
అని దగ్దశీర్షుం డయిన దక్షుం డజముఖుం డగు; భగుండు బర్హి
స్సంబంధ భాగంబులు గలిగి మిత్రనామధేయ చక్షుస్సునం బొడ
గాంచు; పూషుండు పిష్టభుక్కగుచు యజమాన దంతంబులచే
భక్షించు; దేవతలు యఙ్ఞావశిష్టంబు నాకొసగుటంజేసి సర్వావయవ
పూర్ణులై వర్తింతురు; ఖండితాంగులైన ఋత్విగాది జనంబు లశ్వనీ
దేవతల బాహువులచేతను బూషుని హస్తంబులచేతను లబ్దబాహు
హస్తులై జీవింతురు; భృగువు బస్తశ్మశ్రువులు గలిగి వర్తించు; అని
శివుండా నతిచ్చిన సమస్తభూతంబులును సంతుష్టాంతరంగంబులై
“తండ్రీ లెస్సయ్యె” నని సాధువాదంబుల నభినందించిరి: అంతనా
శంభుని యామంత్రణంబు వడసి సునాసీర ప్రముఖులగు దేవతలు
ఋషుల తోడం గూడి రా నజుండును రుద్రునిం బురస్కరించుకొని
దక్షాధ్వర వాటంబుకుం జనియె; అంత.
శర్వుని యోగ క్రమమున
సర్వావయవములుఁ గలిగి సన్ముని ఋత్వి
గ్గీర్వాణముఖ్య లొప్పిరి
పూర్వతను శ్రీల నార్యభూషణ! యంతన్.
విను దక్షు నంత మేషము
ఖునిఁ జేసిన నిద్ర మేలుకొని లేచిన పో
ల్కిని నిలిచె దక్షుఁ, డభవుఁడు
కనుఁగొనుచుండంగ నాత్మఁ గౌతుక మొప్పన్.
ఇట్లు లేచి నిలిచి ముందఱ నున్న శివునిం గనుంగొనిన మాత్రన శర
త్కాలంబున నకల్మషంబైన సరస్సునుంబోలెఁ బూర్వరుద్రవిద్వేష జని
తంబు లైన కల్మషంబులం బాసి నిర్మలుండై యభవుని నుతియింపం
దొడంగి మృతిఁ బొందిన సతీ తనయం దలంచి యనురా గోత్కంఠ
బాష్పపూరితలోచనుండును, గద్గదకంఠుండునునై పలుకం జాలక
యెట్టకేలకు దుఃఖంబు సంస్తంభించుకొని ప్రేమాతిరేకవిహ్వలుం డగుచు
సర్వేశ్వరుం డగు హరున కి ట్లనియె.
"విను; నీ కపరాధుఁడ నగు
నను దండించు టది దండనము గాదు మది
న్నను రక్షించుటగా మన
మునఁ దలఁతును దేవ! యభవ! పురహర! రుద్రా!
అనఘాత్మ! తగ నీవు నబ్జనాభుండును
బరికింపఁ బ్రాహ్మణాభాసు లయిన
వారల యెడల నెవ్వలన నుపేక్షింప
రఁట! దృఢవ్రతచర్యు లైనవారి
యెడ నీకుపేక్ష యెక్కడిది? సర్గాదిని
నామ్నాయసంప్రదాయ ప్రవర్త
నమునెఱింగించుటకమర విద్యాతపో
వ్రత పరాయణులైన బ్రాహ్మణులను
వరుసఁ బుట్టించితివి; కాన వారి నెపుడుఁ
గేల దండంబుఁ బూని గోపాలకుండు
బలసి గోవుల రక్షించు పగిది నీవు
నరసి రక్షించుచుందు గదయ్య రుద్ర!
తలపోయ నవిదిత తత్త్వవిఙ్ఞానుండ
నైన నాచేత సభాంతరమున
నతి దుర్యుక్త్యంబక క్షతుఁడ వయ్యును మత్కృ
తాపరాధము హృదయంబు నందుఁ
దలఁపక సుజన నిందాదోషమున నధో
గతిఁ బొందుచున్న దుష్కర్ము నన్నుఁ
గరుణఁ గాచిన నీకుఁ గడఁగి ప్రత్యుపకార
మెఱిఁగి కావింప నే నెంతవాఁడ?
నుతచరిత్ర! భవత్పరానుగ్రహాను
రూప కార్యంబుచేత నిరూఢమైన
తుష్టి నీ చిత్తమందు నొందుదువు గాక;
క్షుద్రసంహార! కరుణాసముద్ర! రుద్ర!
అని యిట్లు రుద్రక్షమాపణంబు గావించి పద్మసంభవుచేత నను
ఙ్ఞాతుండై దక్షుం డుపాధ్యాయ ఋత్విగ్గణ సమేతుం డగుచుఁ గ్రతు
కర్మంబు నిర్వర్తించు సమయంబున, బ్రాహ్మణజనంబులు యఙ్ఞం
బులు నిర్విఘ్నంబులై సాగుటకుఁ బ్రమథాది వీర సంసర్గ కృత దోష
నివృత్త్యర్థంబుగా విష్ణుదేవతాకంబును ద్రికపాలపురోడాశ ద్రవ్యకం
బును నైన కర్మంబుఁ గావింప నధ్వర్యుకృత్య ప్రవిష్టుం డగు భృగువు
తోడం గూడి నిర్మలాంతఃకరణుం డగుచు దక్షుఁడు ద్రవ్యత్యాగంబుఁ
గావింపఁ బ్రసన్నుండై సర్వేశ్వరుండు.
మానిత శ్యామాయమాన శరీర దీ
ధితులు నల్దిక్కుల దీటుకొనఁగఁ
గాంచన మేఖలా కాంతులతోడఁ గౌ
శేయ చేల ద్యుతుల్ చెలిమి చేయ
లక్ష్మీసమాయుక్త లలిత వక్షంబున
వైజయంతీ ప్రభల్ వన్నెచూప
హాటకరత్న కిరీట కోటిప్రభల్
బాలార్క రుచులతో మేలమాడ
లలితనీలాభ్రరుచిఁ గుంతలములు దనరఁ
బ్రవిమలాత్మీయ దేహజప్రభ సరోజ
భవ భవామర ముఖ్యుల ప్రభలు మాప
నఖిలలోకైక గురుఁడు నారాయణుండు.
సలలిత శంఖ చక్ర జలజాత గదా శర చాప ఖడ్గ ని
ర్మల రుచులున్ సువర్ణ రుచిమన్మణి కంకణ ముద్రికా ప్రభా
వళులును దేజరిల్లు భుజవర్గ మనర్గళ కాంతియుక్తమై
విలసిత కర్ణికార పృథివీరుహముం బురుడింపఁ బిట్టుగన్.
సరసోదార సమంచిత
దరహాస విలోకనములఁ దగ లోకములం
బరితోషము నొందించుచుఁ
బరమోత్సవ మొప్ప విశ్వబంధుం డగుచున్.
మఱియును రాజహంస రుచిమద్భ్రమణీకృత తాలవృంత చా
మరములు వీవఁగా దివిజమానిను లచ్చసుధామరీచి వి
స్ఫురణ సితాతపత్ర రుచిపుంజము దిక్కులఁ బిక్కటిల్లఁగాఁ
గరివరదుండు వచ్చె సుభగస్తుతి వర్ణ సుపర్ణయానుఁడై.
