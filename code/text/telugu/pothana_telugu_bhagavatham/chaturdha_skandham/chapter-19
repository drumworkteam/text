"వరదా! యీశ్వర! నిను స
త్పురుషుఁడు దేహాభిమాన భోగములకు నై
వరమెట్లు గోరు నిహసుఖ
వరములు నారకుల కైన వఱలవె చెపుమా.
ఘన మగు దేవ! యీ వరమె కాదు మహాత్మక వాగ్వినిర్గతం
బనఁదగు తావకీన చరణాంబుజ చారు మరందరూపమై
తనరిన కీర్తియున్ విని ముదంబును బొందఁగ లేని మోక్ష మై
నను మదిఁ గోర నొల్ల నఘనాశ! రమేశ! సరోజలోచనా!
అదిగాన పద్మలోచన!
సదమల భవదీయ ఘనయశము వినుటకునై
పదివేల చెవులు కృప ని
మ్మదియే నా యభిమతంబు నిపుడు ముకుందా!
అనఘ! మహాత్మ వాగ్గళితమైన భవత్పద పంకజాత సం
జనిత సుధాకణానిలవశంబున విస్మృ తతత్త్వ మార్గవ
ర్తను లగు దుష్టయోగులకుఁ గ్రమ్మఱఁ దత్త్వముఁ జూపఁజాలు ని
ట్లోనరుట దక్క నన్య వర మొల్లఁ బయోరుహ పత్రలోచనా!
వినుత మంగళ యశోవిభవ! సర్వేశ్వర!
యిందిర గుణసంగ్రహేచ్ఛఁ జేసి
యే నీదు శివతరం బైన సత్కీర్తి ని
నర్థిమై వరియించె నట్టి కీర్తి
కలిత సత్పురుష సంగమము గల్గుచు నుండ
ధృతినెవ్వఁడేని యాదృచ్ఛికతను
జేసియునొకమాటు చెవులార విన్నవాఁ
డనయంబును గుణఙ్ఞుఁ డయ్యెనేని
విరతి నేరీతి బొందును ధరణిఁ బశువుఁ
దక్కఁ దక్కిన తఙ్ఞుండు దనుజ భేది
గాన యుత్సుకమతి నైన యేను లక్ష్మి
కరణి నిన్ను భజింతు; నో! పరమపురుష!
ఇట్లు భవదీయ సేవాతత్పరులమైన యిందిరయు నేను నేక పదా
ర్థాభిలాషం జేసి స్పర్ధమానుల మగుచున్న మా యిద్దఱకును బర్యా
య సేవం జేసి కలహంబు లేకుండని; మ్మట్లు గాక భవదీయ చరణ
సరోరుహ సేవాసక్త మనోవిస్తారుల మగుటం జేసి యేనయేన మున్ను
భజియింతు నను తలంపులం గలహం బయిననుం గానిమ్ము దేవా;”
యని వెండియు ని ట్లనియె.
"జగదీశ! దేవ! యుష్మత్పద కైంకర్య
పరతఁ దనర్చు సాగరతనూజ
కృత్యంబునందు నకిల్బిష బుద్ధి నేఁ
బ్రీతిఁ గోరుట జగన్మాత యైన
యా రమాసతితోడి వైర మవశ్యంబుఁ
గల్గు నైనను దయాకర! నీవు
దీనవత్సలుఁడవు గాన స్వల్పం బైన
నధికంబు చేయుదు! వట్లుగాన
భవ్యచరిత! నిజస్వరూపంబునందు
నభిరతుఁడ వైన నీవు నన్నాదరించు
పగిది నిందిర నాదరింపవు మహాత్మ!
భక్తజనలోక మందార! భవవిదూర!
ఇ ట్లగుటం జేసి సత్పురుషు లైనవారలు నిరస్తమాయాగుణ సముద
యంబు గల నిన్ను భజియింతురు; వారలు భవత్పాదానుస్మరణ
రూపంబయిన ప్రయోజనంబు దక్క నితర ప్రయోజనంబుల నెఱుం
గరు; దేవా! సేవక జనంబులను వరంబులు వేఁడు మని జగద్విమో
హనంబు లైన వాక్యంబులు పలుకుదువు; యట్టి భవదీయ వాక్య
తంత్రీ నిబద్ధులు లోకులు గాకుండిరేని ఫలకాములై కర్మంబుల నెట్టు
లాచరింతురు; యీశా! భవదీయ మాయావిమోహితులై జను లేమి
కారణంబున నీకంటె నితరంబులఁ గోరుచుందు? రిట్లగుటం జేసి తండ్రి
దనంతన బాలహితం బాచరించు నట్లు మాకు నీవ హితాచరణం బాచ
రింప నర్హుండ" వని పలికిన నాదిరాజర్షి యైన పృథుచక్రవర్తి యర్థవం
తంబు లయిన వచనంబులు విని విశ్వద్రష్టయగు నారాయణుండు
సంతుష్టాంతరంగుండై యి ట్లనియె “మహారాజా! దైవప్రేరితుండవై నా
యెడ నిట్టి బుద్ధి గలుగుటం జేసి యచలాచలం బగు భక్తి వొడము;
దానిచే దుస్తరం బగు మదీయమాయం దరింతువు; నీవు నాచే నాదిష్టం
బగు కృత్యం బప్రమత్తుండ వగుచు నాచరించిన సకల శుభంబులం
బొందుదువు; మదీయ భక్తజనంబులు స్వర్గాపవర్గనరకంబులం దుల్యం
బులుగా నవలోకింతురు; గావున నీ యధ్యవసాయంబు నట్టిదియ;
మఱియు మదీ యాదేశంబున దుస్త్యజం బగు రోషంబును ద్యజించి
నా యెడ భక్తి సలిపితివి గాన యదియె నాకుఁ బరమ హర్షదం బగు”
అని యభినందించి యనుగ్రహించి యతండు గావించు పూజలు
గయికొని గమనోన్ముఖుం డయ్యె; అ య్యవసరంబున.
నర సిద్ధ చారణ సుర ముని గంధర్వ
కిన్నర పితృ సాధ్య పన్నగులును
నఖిల జనంబులు హరిపార్శ్వవర్తులు
నానంద మగ్నాంగు లగుచు; వేడ్క
యఙ్ఞేశ చింతనుం డైన యా పృథువుచే
సత్కారములఁ బొంది; సమ్మదమునఁ
జనిరి నిజాధి వాసములకు; భగవంతుఁ
డైన నారాయణుం డచ్యుతుండు
దగ నుపాధ్యాయ సహితుఁడై తనరు పృథుని
విమలమతు లయి చూచుచు నమరవరులు
దన్ను జయజయ కలిత శబ్దములఁ బొగడఁ
జనియె నప్పుడు వైకుంఠ సదనమునకు.
అంతఁ బృథుచక్రవర్తియు నింద్రియాగోచరుం డయ్యును దర్శితాత్ముం
డును దేవదేవుండును నయిన వాసుదేవునకు నమస్కరించి నిజ
పురంబునకుం జనుదెంచు సమయంబున మౌక్తిక కుసుమ మాలికా
దుకూల స్వర్ణతోరణాలంకృతంబును, లలిత సుగంధ ధూప విలసితం
బును, రత్నమయ రంగవల్లికా విరాజితంబును, ఫలపుష్ప లాజాక్షత
దీపమాలికా స్తంభ పూగపోతాభిరామ ప్రతిగృహ ప్రాంగణంబును, మృగ
మద ఘనసార చందనాగరు వాఃపూర సంసిక్త రథ్యావళీ విభాసితంబును,
దరుపల్లవాభి శోభితంబును నైన పురంబుఁ బ్రవేశించి రాజమార్గంబునం
జనుదేర మండిత రత్నకుండలమణి మరీచులు గండఫలకంబులం
దాండవంబులు సలుపం, బురకామినులు గనక పాత్ర విరచితంబు
లయిన యశేష మంగళ నీరాజనంబుల నివాళింప, శంఖ దుందుభి
ప్రముఖ తూర్య ఘోషంబులును ఋత్విఙ్నికాయాశీర్వచనంబులును
జెలంగ, వందిమాగధ జన సంస్తూయమానుం డగుచు విగత గర్వుండై
యంతఃపురంబుం బ్రవేశించి; యనంతరంబ.
సమధికమతిఁ బౌరజన జానపదులచేఁ
దనరారు వివిధ పూజనము లొంది
రాజు సంతుష్టాంతరంగుండుఁ బ్రియవర
ప్రదుఁడునై వారల బహువిధములఁ
బూజించె; ని వ్విధంబున మహత్తరములై
నట్టి కర్మంబుల నాచరించు
చును నిరవద్య చేష్టుండై మహత్తముఁ
డన నొప్పు నా పృథు మనుజవిభుఁడు
మించి భూమండలంబుఁ బాలించి విశద
యశము సర్వధరాచక్రమందు నిలిపి
చారు శుభమూర్తి రాజన్యచక్రవర్తి
పరమ మోదమునఁ బరమ పదము నొందె.”
అని మైత్రేయ మహాముని
యనఘుఁడు విదురునకుఁ జెప్పె నని శుకుఁ డభిమ
న్యుని సుతునకుఁ జెప్పిన తెఱఁ
గని సూతుఁడు చెప్పె శౌనకాదుల తోడన్.
అ ట్లెఱింగించి వెండియు ని ట్లనియె; ఇ వ్విధంబున నశేష గుణ విజృంభి
తంబును, నిర్దోషంబును, సత్పురుష సత్కృతంబును నగు పృథుచక్ర
వర్తి యశంబును బ్రకటంబుగాఁ జేయంజాలు మైత్రేయునిం జూచి మహా
భాగవతుం డైన విదురుం డి ట్లనియె.
“మునినాథ; విను పృథు జనపాల చంద్రుండు
సొబఁగొప్ప మేదినీసురులచేత
రాజ్యాభిషేక సంపూజ్యుఁడై దేవతా
గణముచే లబ్దార్హ గుణుఁడు నగుచు
వైష్ణవతేజంబు వలనొప్ప ధరియించి
యర్థి నే యే కర్మ మాచరించె
నది నాకు నెఱిఁగింపు మనఘాత్మ; భూమి యే
రూఢి గవాకృతి రూఢ యెవని
విక్రమోద్దీప్తమై యొప్పి వెలయునట్టి
కర్మమున నిప్డు రాజన్య గణము బ్రతుకు
నట్టి పృథుకీర్తి ధరలోన నతి వివేకి
దవిలి యెవ్వఁడు వినకుండు ధన్యచరిత;
