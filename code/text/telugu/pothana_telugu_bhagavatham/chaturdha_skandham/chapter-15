క్షితినాథోత్తముఁ డాత్మనందనుని దుశ్శీలంబు వీక్షించి దుః
ఖితుఁడై యొంటిగఁ దత్పురిన్ వెడలి యేగెన్ వేగ మెందేనిఁ ద
ద్గతి వీక్షించి మునీశ్వరు ల్గుపితులై దంభోళిసంకాశ వా
క్యతతిం జావ శపింప వాఁ డపుడు వీఁకం గూలె, న మ్మేదినిన్
కైకొని యపుడు లోకం బరాజకమైనఁ
బ్రజలు దస్కరపీడఁ బల్లటిల్లఁ
గనుఁగొని దుఃఖించి మునులు గతాసుఁడై
పడిన వేనుని వలపలి భుజంబు
నర్థి మథింప నారాయణాంశంబున
నాదిరాజన నొప్పునట్టి పృథుఁడు
జనియించె” ననవుడు విని విదురుఁడు మునిఁ
గనుఁగొని పలికె నో “యనఘచరిత!
సాధువు సుశీలనిధియును సజ్జనుండు
నలఘు బ్రహ్మణ్యుఁడును నైన యట్టి యంగ
ధరణివిభునకు దుష్టసంతాన మెట్లు
గలిగె? న య్యంగపతి యేమి కారణమున
విమనస్కుం డగుచుఁ బురంబు విడిచె? ధర్మకోవిదులైన మునులు
దండవ్రతధరుండును, రాజును నగు వేనుని యందు నే పాపంబు
నిరూపించి బ్రహ్మదండం బొనర్చి రదియునుం గాక లోకంబున రాజులు
లోకపాల తేజోధరులు, ప్రజాపాలనాసక్తులుఁ గావునఁ గల్మషంబు గలి
గినం బ్రజలచేత నవఙ్ఞానర్హులై యుందురు; గావున నా వేనుని చరిత్రంబు
శ్రద్ధాగరిష్ఠుండు భక్తుండు నైన నాకుం బరాపరవిధగ్రేసరుండ వయిన
నీ వెఱింగింప నర్హుండ" వనిన మైత్రేయుం డతని కిట్లనియె.
"అనఘాత్మ! రాజర్షి యైనట్టి యయ్యంగ
మేదినీ విభుఁ డశ్వమేధమఖము
గావింప ఋత్విఙ్నికాయంబు చేత నా
హూత మయ్యును సురవ్రాత మందు
నాత్మ హవిర్భాగ మంద రాకుండిన
నప్పుడు ఋత్విక్కు లద్భుతంబు
నందుచు యజమానుఁడైన యయ్యంగ మ
హీవరుఁ జూచి “రాజేంద్ర! యిట్లు
త్రిదశు లిదె పిల్వబడియును దివిరి యాత్మ
భాగములఁ బొంద రా రైరి భవ్యచరిత!
యేమి హేతువొ యిది మాకు నెఱుఁగఁబడదు;
కనఁగ హోమంబు దుష్టంబు గాదు మఱియు.
శ్రద్ధాయుక్తులై ధృతవ్రతులైన యీ బ్రహ్మవాదులచేత సంప్రయుక్తంబు
లైన యీ ఛందస్సులు వీర్యవంతంబు లయి యున్న యవి; ఇందు
దేవతాపరాధం బణు మాత్రం బయిన నెఱుంగము; ఇట్టిచోటం గర్మ
సాక్షు లయిన దేవతలు స్వకీయ భాగంబు లంగీకరింపకుండుటకుఁ
గతం బెయ్యదియో" యనిన న య్యంగుండు దుఃఖితస్వాంతుండై
తన్నిమిత్తంబు సదస్యుల నడుగం దలంచి వారల యనుమతిం
బడసి మౌనంబు మాని యి ట్లనియె.
"అనఘచరితులార! యాహూతు లయ్యు సు
పర్వగణము లాత్మ భాగములను
స్వీకరింప? రేను జేసిన యపరాధ
మెట్టి” దనిన వార లిట్టు లనిరి.
“నరనాథా! యిది యిప్పుడు
వొరసిన దుష్కృతము గాదు పూర్వభవమునం
బరఁగిన దురితం బిది యా
దరమున నెఱిగింతు మింత ధన్యచరిత్రా;
నీ వింతవాఁడ వయ్యును
భూవర! సంతానలాభమును బొందమి నా
దేవతలు యాగభాగము
లీ వేళ భుజింప రైరి యిందుకు నీవున్.
పుత్రకామేష్టిఁ గావించి పుత్రుఁ బడయు
మట్లొనర్చిన దేవత లాత్మభాగ
మర్థి నంగీకరింతు; ర య్యఙ్ఞ పురుషు
హరి భజించిన సకల కార్యములుఁ గలుగు.”
అనిన నాతండు సంతానార్థంబు శిపివిష్టదేవతాకం బయిన పురోడా
శంబుచే హోమంబు గావించినం దదీయ హోమకుండంబు నందు
హేమమాల్యాంబరాభరణుం డయిన పురుషుండు హిరణ్మయ పాత్రం
బున సిద్ధపాయసంబు గొనుచు నుదయించిన నప్పుడు విప్రాను
మతంబున నా రాజు ద త్పాయసంబు నంజలిచే గ్రహించి సంతోష
యుక్తుం డగుచు భార్య కొసంగె; అంత.
కమలదళాక్షి పాయసము గౌతక మొప్ప భుజించి భర్తృ సం
గమమునఁ జేసి తత్క్షణమ గర్భముఁ దాల్చి కుమారుఁ గాంచె న
క్కొమరుఁడు నంత మాతృజనకుం డగు మృత్యువుఁ బోలి తా నధ
ధర్మమునఁ జరించుచుండె గుణమండన! వేనుఁ డనంగ నిచ్చలున్
ఎనయఁగ బాల్యమందుఁ దన యీడు కుమారులఁ గ్రీడఁ బోలె నె
మ్మనమున భీతి లేక కృపమాలి పశుప్రకరంబు నొంచు పో
ల్కిని నరికట్టి చంపుచును గిల్బిషలుబ్దక వృత్తిమై శరా
సనశరముల్ ధరించి మృగజాతి నసాధుగతిన్ వధించుచున్.
ఇట్లు మాతామహ దోషంబునం బాపవర్తనుండై చరియించు కొడుకుం
జూచి యంగుండు వివిధ శాసనంబుల దండించియు నతని దుశ్చేష్టి
తంబులు మానుపం జాలక దుఃఖితాత్ముండై మనంబున.
“అనయము నిట్టి కుపుత్రునిఁ
గని పరితాపంబుఁ బొందుకంటెను ధరలో
ననపత్యుం డగు టొప్పును
వనజాక్షు భజించునట్టి వాఁ డగువాఁడున్.”
అని వెండియు ని ట్లనియె.
“జనులకు దుష్పుత్రకునిచేత నపకీర్తి
యు నధర్మమును సర్వజనవిరోధ
మును మనోవ్యథయును ననయంబు బ్రాపించు
నట్టి కుపుత్రుమోహంబు విడువఁ
జాలక బహుమాన సంగతిఁ గను నెవ్వఁ
డతని గేహంబు దుఃఖాలయంబు
నగు" నని మఱియు ని ట్లను "మనుజుండు శో
కస్థాన మగు పుత్రుకతనఁ జేసి
యనుపమక్లేశ భాజనం బయిన గృహము
విడుచుఁ గావున నిట్టి వివేకహీనుఁ
డగు కుపుత్రు సుపుత్రుఁగా నాత్మఁ దలఁతు”
ననుచు నా రాజు బహుదుఃఖితాత్ముఁ డగుచు.
తగు సుమహైశ్వర్యోదయ
మగు గృహమును బ్రజల, నిద్ర నందిన భార్యన్
దిగవిడిచి యెక్కడేనిని
జగతీశుఁడు చనె నిశీథి సమయము నందున్.
అంతఁ దద్వృత్తాంత బంతయు సుహృద్బాంధవ పురోహితామాత్య
ప్రభృతు లయిన ప్రజ లెఱిఁగి దుఃఖించుచున్న సమయంబున భూమి
యం దెల్ల యెడలఁ ద దన్వేషణం బాచరించి గూఢుం డయిన పరమ
పురుషునిం గానలేని కుయోగి చందంబున నా రాజుం బొడగానలేక
విఫలోద్యోగులయి మగిడి పురంబునకు వచ్చిరి; తదనంతరంబ.
సమధిక బ్రహ్మనిష్ఠాతిగరిష్ఠులౌ
భృగ్వాది మౌనీంద్ర బృంద మపుడు
లోకావనై కావలోకనోత్సుకు లైన
జనులు స్వరక్షక జనవిభుండు
లేమిఁ బశుప్రాయులై మెలంగుటఁ గని
యంత వేనుని మాత యగు సునీథ
యనుమతి నఖిల ప్రజావళి కప్రియుం
డైన న వ్వేనుఁ బట్టాబిషిక్తుఁ
జేసి; రంతట మహితోగ్రశాసనుఁ డగు
వేనుఁ బట్టంబు గట్టుట విని సమస్త
తస్కరులు సర్పభీతిచేఁ దలఁగు మూషి
కముల కైవడి నడఁగిరి గహనములను.
అంత నతండు.
పరువడి నష్ట లోకపరిపాలక ముఖ్య విభూతి యుక్తుఁడై
పరఁగి నృపాసనంబున విభాసితుఁ డౌట స్వభావసిద్ధమై
వఱలు మహావలేపమున వారక సంతత మాననీయ స
త్పురుషుల నెల్ల నెందుఁ బరిభూతులఁ జేయుచు నుండె నిచ్చలున్.
మఱియు నతండు భూగగనమార్గములం దొకవేళ నొక్కఁడే
యరదము నెక్కి క్రుమ్మరు నిరంకుశవృత్తిఁ జరించు మత్త సిం
ధురవిభు పోల్కి సత్పురుషదూషిత వర్తన నొప్పుచున్ నిరం
తర సుజనాపరాధకృతి తత్పర మానసుఁడై క్రమంబునన్.
దివ్యులు వెఱఁగందఁగఁ బృ
థ్వీవ్యోమముల గల భేరి వ్రేయించె న ‘య
ష్టవ్య మదాతవ్యమహో
తవ్యం విప్రా’ యనుచు నుదాత్త ధ్వనులన్.
అని యిట్టులు భేరీరవ
మునఁ జేసి సమస్త ధర్మములు వారింపన్
మును లవినీతుం డగు వే
నుని దుశ్చరితంబు జనమనోభయ మగుటన్.
కని కృపాయత్తు లగుచు నిట్లనిరి “యిట్టి
రాజచోర భయంబు లీ భూజనులను
బలసి యిరువంకలను బాధ పఱుపఁ జొచ్చె
దారువందుల వహ్ని చందమునఁ బెలుచ.
అరయ నరాజకంబగు మహాభయముం దొలఁగింపఁగోరి యి
ట్లెఱుఁగక యీ యనర్హుని మహీపతిఁ జేసిన యట్టి దోషముం
బరువడిఁ జెందె దుగ్దరస పానమునం బరివృద్ధినొందు న
య్యురగము భీతి పోషకుని నొందిన రీతి ననర్థహేతువై.
అదియునుం గాక.
మునుకొని సునీథ గర్భం
బున జనియించియు స్వభావమున దుర్జనుఁడై
యెనయఁ బ్రజాపాలనమున
కును బాల్పడి ప్రజల మన్నిగొనఁ జొచ్చెఁగదే.
అదిగాన నీ వేనుండు పూర్వంబున ఙ్ఞాన సంపన్నులచేత రాజుగాఁ
జేయంబడియెఁ; గావున నిట్టివాని మన మందఱమును గూడి ప్రార్థిం
తము; లోకరక్షణార్థం బగుటఁ దద్ధోషంబు మనల స్పృశింపదు; సమీచీ
నోక్తులం జేసి వీని ననునయింప వాని గ్రహింపకుండెనేని మున్న
లోకధిక్కారాగ్నిసందగ్ధుండగు వీని మన తేజోమహాగ్నిచేత భస్మీ
భూతుంజేయుద" మని యాలోచించి గూఢమన్యు లగుచు వేనునిం
గదియం జని యతని కి ట్లనిరి.
“నరపాలక! నీ కాయువు
సిరియును బలమును యశంబుఁ జేకఱు వృద్ధిం
బొరయుదుగా” కనుచు మనో
హరముగ నాశీర్వదించి యతివినయమునన్
ఇట్లనిరి “నరేంద్రా! యే మొక్కటి విన్నవించెద; మవధరింపుము; పురు
షులకు వాఙ్మనఃకాయ వృత్తుల వలన నాచరించు ధర్మంబు సమస్త
లోకంబులను విశోకంబులం జేయు; నసంగు లయిన వారికి మోక్షంబు
నిచ్చును; అట్టి ధర్మంబు ప్రజలకు క్షేమ కారణంబు గావున నీ
యందుఁ జెడకుండుంగాక" యని పలికి మఱియు "ధర్మంబు నాశంబు
నొందిన నైశ్వర్యంబుచే రాజు విడువంబడు” నని చెప్పి వెండియు ని
ట్లనిరి “దుష్టచిత్తులగు నమాత్యులవలనను దస్కరులవలనను బ్రజలు
నాశంబు నొందకుండ రక్షించుచు యథాన్యాయంబుగ వారలచేఁ
గరంబు గొనుచు నుండు మహీపతి యిహపరసౌఖ్యంబుల నందును;
అదియునుం గాక యెవ్వని రాష్ట్రంబున నే పురంబున యఙ్ఞేశ్వరుం
డయిన పురుషోత్తముండు నిజవర్ణాశ్రమోచితం బయిన దర్మంబు
గల వారిచేత యజియింపంబడు, నట్టి నిజశాసనవర్తి యగు రాజు
వలన సర్వభూతభావనుండును, మహాభాగుండును, భగవంతుండు
నగు సర్వేశ్వరుండు సంతుష్టుం డగును; అట్టి సకల జగదీశ్వరుం
డైన సర్వేశ్వరుండు సంతోషించిన రాష్ట్రాధిపతికి సర్వసౌఖ్యంబులుఁ
బ్రాపించు; లోకపాలకు లగువారు సర్వేశ్వరునికొఱకు బలిప్రదానం
బులు చేయుదురు; సమస్తలోకదేవతాయఙ్ఞాది సంగ్రహుండును,
వేదమయుండును, ద్రవ్యమయుండును,దపోమయుండు నగు నారా
యణుని విచిత్రంబులైన యఙ్ఞంబులచేత యజనంబుచేసిన నీకు
నభయం బగు; మోక్షంబునుం గలుగుం; గావున నీ రాజ్యంబున మఖం
బులు చేయు మని యాఙ్ఞాపింపుము; నీ దేశంబునఁ జేయంబడిన
యఙ్ఞంబులచేత హరికళా యుక్తంబులగు దేవగణంబులు స్విష్టంబులై,
తుష్టంబు లగుచు భవదీయవాంఛితార్థంబుల నిత్తురు; గావున దేవతా
తిరస్కారంబు నీకు యుక్తంబు గాదు; వేదచోదితంబు లగు ధర్మంబులం
దాసక్తుండవు గ" మ్మనిన వేనుం డి ట్లనియె.
“మునులార! మీర లిప్పుడు
నను నీ గతిఁ బడుచుఁదనమునం బలికితి; రై
నను నది యధర్మ; మందుల
నెనయఁగ ధర్మమనఁ గలదె? యెచ్చటనైనన్.
అదియునుం గాక.
ఎనయఁగ జారకామిని నిజేశుని మ్రుచ్చిలి జారపూరుషుం
దనపతిఁ గాఁ దలంచు గతిఁ దద్దయు మూఢమనస్కులై తన
ర్చిన నరపాలరూపము ధరించిన యీశ్వరు నన్నెఱుంగ క
న్యుని భజియింప మీ రిహపరోన్నత సౌఖ్యము లంద రెన్నఁడున్.”
అని మఱియు నిట్లనియె “యఙ్ఞ పురుషుం డన నెవ్వం? డెవ్వని యం
దు మీకు భక్తి స్నేహంబు లుదయించె? భర్తృస్నేహ విదూర లైన కు
యోషిద్గణంబులు జారునందుఁ జేయు భక్తి చందంబునఁ బలికెదరు;
అదియునుంగాక.
హరి హర హిరణ్యగర్భ
స్వరధీశ్వర వహ్ని శమన జలధిపతి మరు
న్నరవాహన శశి భూ రవి
సురముఖ్యులు నృపశరీర సూచకు లగుటన్.
పరికించి నను భజింపుఁడు
ధరణీశుఁడు సర్వదేవతామయుఁ డగు; మ
త్సర ముడుగుఁడు; నాకంటెను
బురుషుఁడు మఱియెవ్వఁ డగ్రపూజార్హుఁ డిలన్?
అదిగాన మీరు నాయందు బలివిధానంబులు చేయుండు;" అని పాప
కర్ముండు, నసత్ప్రవర్తకుండు, నష్టమంగళుండు, విపరీతఙ్ఞానుండు
నగు వేనుండు పండితమానియగుచుం బలికి మునుల వచనంబులు
నిరాకరించి యూరకున్న; న మ్మునులు భగ్నమనోరథులై తమలో
నిట్లనిరి “ఈ దారుణకర్ముం డయిన పాతకుండు హతుం డగుంగాక;
వీఁడు జీవించెనేని వీనిచేత నీ జగంబులు భస్మంబులు గాఁగలవు;
ఇది నిశ్చితంబు; దుర్వృ త్తుండగు వీడు మహారాజ సింహాసనంబున
కర్హుండు గాఁడు; వీఁడు మున్ను నే సర్వేశ్వరు ననుగ్రహంబున నిట్టి
విభూతి యుక్తుం డయ్యె నట్టి యఙ్ఞపతి యైన శ్రీవిష్ణుని నిందించు
చున్నవాఁడు; గావున నిర్లజ్జుండైన హరినిందకుని హననంబు చేయ
వలయు” నని మును లుద్యోగించి యాత్మప్రకాశితంబైన క్రోధంబునం
జేసి హుంకారమాత్రంబున నా యీశ్వరనిందాహతుం డగు వేనునిం
బొలియించిరి; అంత.
అరసి సునీథయు శోకా
తుర యై తన సుతుఁడు దనువుఁ దొఱఁగినఁ దదనం
తరమునను యోగశక్తిం
బరువడి నిజ తనయు తనువుఁ బరిపాలించెన్.
అంత నొక్కనాఁడు.
మునివరేణ్యులు భక్తి దనర సరస్వతీ
సలిలంబులను గృతస్నాను లగుచు
మునుకొని తత్తీరమున నగ్నిహోత్రముల్
విలసిల్ల నియతిఁ గావించి యచటఁ
దవిలి సత్పురషకథా వినోదంబులు
సలుపుచు నుండంగ సకలలోక
భయదంబు లగు మహోత్పాతముల్ దోఁచిన
మసలి లోకంబు లమంగళములు
వొరయ కుండెడుఁ గా కని బుద్ధిలోనఁ
దలఁచుచుండఁగఁ బెలుచ నుదగ్ర మగుచు
సర్వ దిశలను బాంసువర్షంబు గురిసెఁ;
దస్కరులు సర్వజనుల విత్తములు గొనిరి.
ఇట్టి లోకోపద్రవం బెఱింగి జననాథుం డుపరతుం డగుటం జేసి జన
పదంబు లరాజకంబులై యన్యోన్యహింసల నొందుచుం దస్కరబాధితంబు
లగుచు నుండుట యెంఱింగియుఁ దన్నివారణంబునకు సమర్థు
లయ్యును జోరాది బాధలం గనుం గొనుచు మునులు వారింపక
యుండిరి; మఱియు సమదర్శనుండు శాంతుండు మననశీలుండు
నగు బ్రాహ్మణుండు దీనుల నుపేక్షించిన నతని తపంబు భిన్నభాండ
గతం బయిన క్షీరంబు చందంబున క్షయించుం గావున నంగ వసుధా
ధీశ వంశోద్భవులు హరిపదాశ్రయు లగుటం జేసియు నమోఘ సత్త్వ
నిష్ఠులగుటం జేసియు వీరల వంశంబు విచ్ఛిత్తి నొందింప ననర్హంబు
గాన స్థాపనీయం బగు నని నిశ్చయించి మృతుండైన వేనుని కళే
బరంబు డగ్గఱ వచ్చి తదూరు మథనంబు గావింప; నందు.
ఘన కాక కృష్ణ సంకాశ వర్ణుండును
హ్రస్వావయవుఁడు మహాహనుండు
హ్రస్వబాహుండును హ్రస్వపాదుండును
నిమ్న నాసాగ్రుండు నెఱయ రక్త
నయనుండుఁ దామ్రవర్ణ శ్మశ్రు కేశుండు
నతి దీన వదనుండు నైన యట్టి
యొక్క ‘నిషాదకుం’ డుదయించి యేమి చే
యుదు నని పలుకుచునున్నఁ జూచి
వరమునులు నిషీద యనుచుఁ బలుకుటయును
దాన వాఁడు నిషాదాభిదానుఁ డయ్యె;
నతని వంశ్యులు గిరికాననాళి వేను
కల్మషముఁ దెల్పుచుండిరి కడఁక మఱియు.
