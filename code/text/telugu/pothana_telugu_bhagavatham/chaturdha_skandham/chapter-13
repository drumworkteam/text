ఘనశౌర్యోన్నతి తోడ సర్వ కకుభాకాశంబు లందుం బ్రతి
ధ్వనులోలిన్ నిగుడంగ శంఖము మహోద్యల్లీలఁ బూరింపఁ ద
న్నినదంబున్ విని యక్షకాంతలు భయాన్వీతాత్మలై: రుగ్ర సా
ధనులై యక్షభటుల్ పురిన్ వెడలి రుత్సాహంబు సంధిల్లగన్.
ఇట్లు వెడలి యా ధ్రువునిం దాఁకిన.
కరము మహారథుండు భుజగర్వ పరాక్రమశాలియున్ ధను
ర్ధరుఁడును శూరుఁడౌ ధ్రువుఁడు దన్ను నెదిర్చిన యక్షకోటిఁ జె
చ్ఛరఁ బదుమూఁడువేల నొకచీరికిఁ గైకొన కొక్కపెట్ట భీ
కరముగ మూఁడు మూఁడు శితకాండములం దగ గ్రువ్వనేసినన్
వారు లలాటముల్ పగిలి వారక సోలియుఁ దేఱి య మ్మహో
దారు పరాక్రమ ప్రకట ధైర్యముఁ దత్కర లాఘవంబుఁ బ
ల్మాఱు నుతించుచుం గుపితమానసులై పదతాడితప్రదు
ష్టోరగకోటిఁ బోలెఁ జటులోగ్ర భయంకర రోషమూర్తులై.
ఆ రథికోత్తముం దొడరి యందఱు నొక్కటఁ జుట్టుముట్టి పెం
పారఁగ బాణషట్కముల నంగములం బగులంగనేసి వి
స్పార గదా శర క్షురిక పట్టిస తోమర శూల ఖడ్గముల్
సారథియుక్తుడైన రథిసత్తముపైఁ గురిపించి రేపునన్.
అట్లు గురియించిన నతండు.
పెంపఱి యుండెను ధారా
సంపాతచ్ఛన్నమైన శైలము భంగిన్
గుంపులు కొని యాకసమునఁ
గంపించుచు నపుడు సిద్ధగణములు వరుసన్.
హాహాకారము లెసఁగఁగ
నోహో యీ రీతి ధ్రువపయోరుహహితుఁడు
త్సాహము చెడి యిటు దైత్య స
మూహార్ణవమందు నేఁడు మునిఁగెనె యకటా!
అని చింతించు సమయంబున.
తామాతని గెలిచితి మని
యా మనుజాశనులు పలుక నట నీహార
స్తోమము సమయించు మహో
ద్ధాముండగు సూర్యుఁ బోలి తద్ధయుఁ దోఁచెన్.
అట్లు దోఁచిన.
అరి దుఃఖావహమైన కార్ముకము శౌర్యస్పూర్తితోఁ దాల్చి భీ
కర బాణావళిఁ బింజపింజఁ గఱవంగ నేసి ఝంఝానిలుం
డురు మేఘావళిఁ బాఱఁదోలుగతి నత్యుగ్రాహిత క్రూరబం
ధురశస్త్రావళి రూపుమాపె విలసద్ధోర్లీల సంధిల్లఁగన్.
మఱి యపు డ మ్మహాత్ముఁ డసమానబలుండు మహోగ్రబాణముల్
కరగఱిఁ దాఁక నేసి భుజగర్వ మెలర్ప విరోధి మర్మముల్
పఱియలు చేసి యంగములు భంగమునొందఁగఁజేసె వ్రేల్మిడిన్
గిఱికొని పర్వతంబుల నొగిం దెగఁ గొట్టెడు నింద్రు కైవడిన్.
అ య్యవసరంబున.
అలఘు చరిత్రుఁ డ మ్మనుకులాగ్రణిచే వికలాంగు లైనవా
రల సకిరీట కుండల విరాజిత మస్తక కోటిచే సము
జ్జ్వల మణికంకణాంగద లసద్భుజవర్గముచేత సంగర
స్థల మతిరమ్యమై తనరె సంచిత వీరమనోహరాకృతిన్.
అంత హతశేషులు.
వరబలుఁడగు మను మనుమని
శరసంఛిన్నాంగు లగుచు సమరవిముఖులై
హరిరాజముఁ గని పఱచెడు
కరిబృందముఁ బోలెఁ జనిరి కళవళపడుచున్.
అప్పుడు రాక్షసమాయలు
గప్పిన ధ్రువుఁ డసురవరుల కార్యం బెఱుఁగం
జొప్పడక, వారిఁ బొడగన
దెప్పర మగుటయును సారథిం గని, యంతన్.
“తలపోయఁగ, భువి మాయా
వుల కృత్యంబెఱుఁగనెవరువోలుదు”రనుచుం
బలుకుచుఁ,దత్పురిఁజొరఁగాఁ
దలఁపఁగ,నదిగానరాక తద్దయు మానెన్
అట్లు పురంబున కరుగుట మాని చిత్రరథుండైన యా ధ్రువుండు
సప్రయత్నుండయ్యును బరప్రతియోగశంకితుండై యుండె; నయ్యెడ
మహాజలధి ఘోషంబు ననుకరించు శబ్దంబు వినంబడె; నంత సకల
దిక్తటంబుల వాయుజనితం బయిన రజః పటలంబు దోఁచె; దత్క్షణంబ
యాకాశంబున విస్ఫురత్తటిత్ప్రభా కలిత గర్జారవయుక్త మేఘంబు
లమోఘంబులై భయంకరాకారంబులై తోఁచె; అంత.
అనయంబున్ ధ్రువుమీఁద దైత్యకృతమాయాజాలమట్లేచి, బో
రన మస్తిష్కపురీష మూత్ర పల దుర్గంధాస్థి మేదశ్శరా
సన నిస్త్రింశ శరాసి తోమర గదా చక్ర త్రిశూలాది సా
ధన భూభృ ద్భుజగావళిం గురిసె నుద్దండ క్రియాలోలతన్.
మఱియు, మత్తగజ సింహవ్యాఘ్ర సమూహంబులును, నూర్మి భయం
కరంబై సర్వతః ప్లవనం బయిన సముద్రంబును గానంబడియె; వెండి
యుం గల్పాంతంబునందుంబోలె భీషణంబైన మహాహ్రదంబునుం
దోఁచె; న వ్విధంబున నానా విధంబులు ననేకంబులు నవిరళభయం
కరంబులు నయిన యసురమాయలు గ్రూర ప్రవర్తునులగు యక్షుల
చేత సృజ్యమానంబులై యడరె; నా సమయంబున.
అనయంబును న య్యక్షుల
ఘనమాయ నెఱింగి మునినికాయము వరుసన్
మనుమనుమని మను మను మని
మనమునఁ దలఁచుచును దత్సమక్షంబునకున్.
చనుదెంచి యా ధ్రువుం గని యిట్లనిరి.
"అనఘాత్మ లోకు లెవ్వని దివ్య నామంబు
సమత నాకర్ణించి సంస్మరించి
దుస్తరంబైన మృత్యువు నైన సుఖవృత్తిఁ
దరియింతు; రట్టి యీశ్వరుఁడు పరుఁడు
భగవంతుఁడును శార్ఙ్గపాణియు భక్తజ
నార్తిహరుండును నైన విభుఁడు
భవదీయ విమతులఁ బరిమార్చుఁగా కని
పలికిన మునుల సంభాషణములు
విని కృతాచమనుఁడయి యావిభుని పాద
కమలముఁ దలంచి రిపుభయంకరమహోగ్ర
కలిత నారాయణాస్త్రంబుఁ గార్ముకమునఁ
బూనఁ దడవఁ దదీయ సంధానమునను.
కడఁగి గుహ్యక మాయాంధకార మపుడు
వెరవుచెడి దవ్వుదవ్వుల విరిసిపోయె
విమలమైన వివేకోదయమునఁ జేసి
సమయు రాగాదికంబుల సరణి నంత.
వరనారాయణ దేవతాస్త్ర భవ దుర్వార ప్రభాహేమపుం
ఖ రుచిస్పార మరాళ రాజసిత పక్ష క్రూరధారాపత
చ్ఛర సాహస్రము లోలి భీషణ విపక్షశ్రేణిపై వ్రాలె భీ
కరరావంబునఁ గానఁ జొచ్చు శిఖిసంఘాతంబు చందంబునన్.
అ ట్లేసిన.
ఖర నిశిత ప్రదీప్త ఘన కాండ పరంపర వృష్టిచేఁ బొరిం
బొరి వికలాంగులై యడరి పుణ్యజనుల్ పృథుహేతిపాణులై
గరుడునిఁ జూచి భూరిభుజగ ప్రకరంబు లెదిర్చి పేర్చి చె
చ్చెర నడతెంచు చందమునఁ జిత్రరథున్ బలుపూని తాఁకినన్.
వారలఁ జండతీవ్ర శరవర్గము చేత నికృత్తపాద జం
ఘోరు శిరోధరాంబక కరోదర కర్ణులఁ జేసి యోగి పం
కేరుహమిత్ర మండల సకృద్భిద నెట్టి పదంబుఁ జెందు నా
భూరిపదంబునం బెలుచఁ బొందఁగఁ బంపె భుజావిజృంభియై.
ఇ వ్విధంబున నా చిత్రరథుండగు ధ్రువునిచేత నిహన్యమానులును
నిరపరాధులును నయిన గుహ్యకులం జూచి యతని పితామహుండైన
స్వాయంభువుండు ఋషిగణ పరివృతుం డై చనుదెంచి ధ్రువునిం
జూచి యి ట్లనియె “వత్సా నిరపరాధులైన యీ పుణ్యజనుల నెట్టి రో
షంబున వధియించితి, వట్టి నిరయహేతువైన రోషంబు చాలు; భ్రాతృ
వత్సల! భ్రాతృవధాభితప్తుండవై కావించు నీ యత్నం బుడుగుము.
అనఘా! మనుకులమున కిది
యనుచిత కర్మంబ; యొకనికై పెక్కం డ్రి
ట్లని మొనఁ ద్రుంగిరి; యిది నీ
కనయంబును వలవ; దుడుగు మయ్య! కుమారా!
అదియునుం గాక దేహాభిమానంబునం బశుప్రాయులై భూతహింస
గావించుట హృషీకేశానువర్తను లైన సాధువులకుం దగదు; నీవ
సర్వభూతంబుల నాత్మభావంబునఁ దలంచి సర్వభూతావాసుండును
దురారాధ్యుండును నైన విష్ణుని పదంబులఁ బూజించి తత్పరమపదం
బును బొందితివి; అట్టి భగవంతుని హృదయంబున ననుధ్యాతుండవు,
భాగవతుల చిత్తంబులకును సమ్మతుండవు మఱియు సాధువర్త
నుండ వన నొప్పు నీ వీ పాపకర్మం బెట్లు చేయ సమకట్టితివి? ఏ
పురుషుండైననేమి మహాత్ములయందుఁ దితిక్షయు, సములయందు
మైత్రియు, హీనులయందుఁ గృపయు, నితరంబులగు సమస్త జంతు
వులయందు సమత్వంబును గలిగి వర్తించు వానియందు సర్వాత్మకుం
డైన భగవంతుడు ప్రసన్నుం డగు; అతండు ప్రసన్నుం డయిన వాఁడు
ప్రకృతి గుణంబులం బాసి లింగశరీరభంగంబు గావించి బ్రహ్మానందం
బునుం బొందు; అదియునుం గాక కార్య కారణ సంఘాత రూపంబైన
విశ్వం బీశ్వరునందు నయస్కాంత సన్నిధానంబు గలిగిన లోహంబు
చందంబున వర్తించు; అందు సర్వేశ్వరుండు నిమిత్తమాత్రంబుగాఁ
బరిభ్రమించు; అట్టి యీశ్వరుని మాయా గుణ వ్యతికరంబున నారబ్దంబు
లైన పంచభూతంబుల చేత యోషిత్పురుషవ్యవాయంబు వలన
యోషిత్పురుషాదిరూప సంభూతి యగు; ఇ వ్విధంబునఁ దత్సర్గంబుఁ
దత్సంస్థానంబుఁ దల్లయంబు నగుచు నుండు; ఇట్లు దుర్విభావ్యం
బైన కాలశక్తిం జేసి గుణక్షోభంబున విభజ్యమాన వీర్యుండు ననం
తుండు ననాదియు నై జనంబులచేత జనంబులం బుట్టించుచుం
డుటంజేసి యాదికరుండును, మృత్యుహేతువున జనంబుల లయంబు
నొందించుటం జేసి యంతకరుండును,ననాది యగుటంజేసి యవ్య
యుండును నైన భగవంతుండు జగత్కారణుండగుం; గావున నీ సృష్టి
పాలన విలయంబులకుం గర్తగానివాని వడుపున దానిఁ జేయుచుండు;
ఇట్లు మృత్యరూపుండును బరుండును సమవర్తియు నైన యీశ్వరు
నికి స్వపక్ష పరపక్షంబులు లేవు; కర్మాధీనంబులైన భూతసంఘం
బులు రజంబు మహావాయువు ననుసరించుచాడ్పున నస్వతంత్రంబు
లగుచు నతని ననువర్తించు; నీశ్వరుండును జంతుచయాయు రుప
చయాప చయ కరణంబులం దస్పృష్టుండును నగు జీవుండు గర్మ
బద్ధుం డగుటంజేసి కర్మంబ వానికి నాయురుపచయాపచయంబులం
జేయుచుండు; మఱియు సర్వజగత్కర్మసాక్షి యగు సర్వేశ్వరుని.
కొందఱు స్వభావ మందురు,
కొందఱు కర్మం బటండ్రు, కొందఱు కాలం
బందురు, కొందఱు దైవం
బందురు, కొంద ఱొగిఁ గామ మండ్రు మహాత్మ!
ఇట్టు లవ్యక్తరూపుండును, నప్రమేయుండును, నానాశక్త్యుదయ హేతు
భూతుండును నైన భగవంతుండు చేయు కార్యంబులు బ్రహ్మరుద్రాదు
లెఱుంగరఁన నతని తత్త్వంబు నెవ్వ రెఱుంగ నోపుదురు: అది గావునఁ
బుత్రా! యి ట్లుత్పత్తి స్థితి లయంబులకు దైవంబు కారణం బై యుండ
నీ ధన దానుచరులు భవదీయ భాతృ హంత లగుదురే? భూతా
త్మకుండు భూతేశుండు భూతభావనుండు సర్వేశ్వరుండుఁ బరా
పరుండు నగు నీశుండ మాయాయుక్తుండై స్వశక్తిచే సృష్టి స్థితి లయం
బులం జేయును; ఐన ననహంకారంబునం జేసి గుణకర్మంబులచే
నస్పృశ్యుం డగుచు వర్తించు; అదియునుం గాక యీ ప్రజాపతులు
విశ్వసృణ్ణామంబుల నియంత్రితు లై ముకుద్రాళ్ళు పెట్టిన పశువులుం
బోలె నెవ్వని యాఙ్ఞాధీనకృత్యులై వర్తింతు రట్టి దుష్టజన మృత్యు
వును, సుజ నామృత స్వరూపుండును, సర్వాత్మకుండును, జగ
త్పరాయణుండును నైన యీశ్వరుని సర్వ ప్రకారంబుల శరణంబుఁ
బొందుము; అదియునుం గాక.
అనఘాత్మ! నీవు పంచాబ్ద వయస్కుండ
వై పినతల్లి నిన్నాడినట్టి
మాటల నిర్భిన్నమర్ముండ వగుచును
జనయిత్రి దిగనాడి వనము కేగి
తప మాచరించి యచ్చపు భక్తి నీశ్వరుఁ
బూజించి మహితవిభూతి మెఱసి
రమణఁ ద్రిలోకోత్తరంబైన పదమును
బొందితి, వది గాన భూరిభేద
రూప మైన ప్రపంచంబు రూఢి నే మ
హాత్మునందుఁ బ్రతీతమై యలరు నట్టి
యగుణుఁ డద్వితీయుండును నక్షరుండు
నైన యీశ్వరుఁ బరమాత్ము ననుదినంబు.
కైకొని శుద్ధంబు గతమత్సరంబును
నమలంబు నగు హృదయంబునందు
సొలయ కన్వేషించుచును బ్రత్యగాత్ముండు
భగవంతుఁడును బరబ్రహ్మమయుఁడు
నానందమాత్రుండు నవ్యయుఁ డుపపన్న
సకలశక్తియుతుండు సగుణుఁడజుఁడు
నయిన సర్వేశ్వరునం దుత్తమంబైన
సద్భక్తిఁ జేయుచు సమత నొప్పి
రూఢి సోహమ్మమేతి ప్రరూఢ మగుచు
ఘనత కెక్కు నవిద్యయన్ గ్రంథి నీవు
ద్రెంచివైచితి; కావున ధీవరేణ్య!
సర్వశుభహాని యైన రోషంబు వలదు.
విను రోషహృదయు చేతను
ననయము లోకము నశించు; నౌషధములచే
ఘనరోగములు నశించిన
యనువున; నది గాన రోష మడఁపు; మహాత్మా!
అనఘ! నీదు సహోదరహంత లనుచుఁ
బెనఁచి యీ పుణ్యజనులఁ జంపితి కడంగి
పరఁగ నిదియె సదాశివ భ్రాత యైన
యర్థవిభునకు నపరాధ మయ్యెఁ గాన.
నతి నుతులచేత నీ విపు
డతనిఁ బ్రసన్నునిఁగఁ జేయు" మని మనువు దయా
మతిఁ జెప్పి ధ్రువునిచే స
త్కృతుఁడై నయ మొప్పఁ జనియె ఋషియుక్తుండై.
అంత.
యక్షచారణసిద్ధ విద్యాధరాది
జనగణస్తూయమానుఁడై ధనదుఁ డంతఁ
బుణ్యజన వైశస నివృత్తు భూరిరోష
రహితుఁ డైనట్టి ధ్రువునిఁ జేరంగ వచ్చె
చనుదెంచి వెసఁ గృతాంజలి యైన ధ్రువుఁ జూచి
తివుట ని ట్లనియె “క్షత్రియకుమార!
తగ భవదీయ పితామహాదేశంబు
నను దుస్త్యజంబైన ఘనవిరోధ
ముడిగితి! వటు గాన నొనరంగ నిపుడు నీ
యందుఁ బ్రసన్నుండనైతి, భూత
జనన లయంబుల కనయంబుఁ గాలంబె
కర్త యై వర్తించుఁగాన యుష్మ
దనుజుఁ జంపినవార లీ యక్షవరులు
గారు! తలపోయ నీ యక్షగణము నిట్లు
నెఱి వధించిన వాఁడవు నీవు గావు
వినుతగుణశీల! మాటలు వేయునేల!
అదియునుం గాక, యే బుద్ధింజేసి కర్మ సంబంధ దుఃఖాదికంబులు
దేహాత్మానుసంధానంబునం జేసి సంభవించు, నట్టి యహంత్వ మ్మను
నపార్థఙ్ఞానంబు స్వప్నమందుంబోలెఁ బురుషునకుం దోఁచు; అది
గావున సర్వభూతాత్మవిగ్రహుండును, నధోక్షజుండును, భవచ్ఛేదకుం
డును, భజనీయ పాదారవిందుండును, ననంతామేయశక్తి యుక్తుం
డును, గుణమయియగు నాత్మమాయచే విరహితుండును నైన
యీశ్వరుని సేవింపుము. నీకు భద్రం బయ్యెడు; భవదీయ మనోగతం
బైన వరంబుఁగోరుము; నీ వంబుజనాభ పాదారవింద సేవనంబుఁ దిరం
బుగఁ జేయుదు వని యెఱుంగుదు” నని రాజరాజుచేత నట్లు మహా
మతియు, భాగవతోత్తముండునైన ధ్రువుండు ప్రేరేపింపంబడి “యే
హరిస్మరణంబు చేత నప్రయత్నంబున దురత్యయంబైన యఙ్ఞానంబుఁ
దరియింతు రట్టి హరిస్మరణం బచలితం బగున ట్లొసంగు” మని
యడగిన “నట్లగాక” యని యంగీకరించి యంతం గుబేరుండు సంప్రీత
చిత్తుండయి, ధ్రువునికి శ్రీహరిస్మరణం బట్ల యనుగ్రహించి యంతర్థా
నంబు నొందె; అంత ధ్రువుండు యక్ష కిన్నర కింపురషగణ సంస్తూయ
మాన వైభవుం డగుచు నాత్మీయ పురంబునకు మరలి చనుదెంచి.
గణుతింప భూరిదక్షిణల చేఁ గడునొప్పు
యఙ్ఞముల్ చేయ న య్యఙ్ఞ విభుఁడు
ద్రవ్యక్రియా దేవతాఫల రూప స
త్కర్మఫల ప్రధాతయయి యొప్పు
పురుషోత్తముని నర్థిఁ బూజించి మఱియు స
ర్వోపాధివర్జితుఁ డుత్తముండు
సర్వాత్మకుఁడు నగు జలజాక్షునందుఁ దీ
వ్రంబై ప్రవాహరూపంబు నైన
భక్తి సలుపుచు నఖిల ప్రపంచమందు
నలరఁ దనయందు నున్న మహాత్ము హరినిఁ
జిదచిదానందమయుని లక్ష్మీవరుఁ బరము
నీశ్వరేశ్వరుఁ బొడఁ గనె నిద్ధచరిత!
