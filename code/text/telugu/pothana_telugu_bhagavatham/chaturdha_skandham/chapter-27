విని విదురుం డా మునివరు
ఘన చరణము లాత్మ మస్తకంబున మధుసూ
దను చరణాంభోరుహములు
మనమునఁ దగఁ దాల్చి పలికె మైత్రేయునితోన్.
మునినాథచంద్ర! కరుణా
వననిధి! నీ చేత భక్తవత్సలుఁడగు నా
వనజాక్షు తత్త్వ మెఱిఁగితి
నని తత్పదములకు వినతుఁడై వినయమునన్.
ఆ మునిచే నా మంత్రితుఁ
డై మనమున బంధు దర్శనాకాంక్షితుఁడై
ధీ మహితుఁడైన విదురుఁడు
సామజ పురమునకుఁ జనియె సమ్మద మొప్పన్."
అని శుకుఁడు పరీక్షిత్తున
కనుకంపం జెప్పె నీ యుపాఖ్యానంబున్
వినువాఁ డైశ్వర్యాయు
ర్ధన కీర్తి స్వస్థి గతులఁ దగఁ బ్రాపించున్.
అని శుకయోగి పరీక్షి
జ్జనపాల సుధాపయోధి చంద్రున కర్థిన్
వినిపించిన కథ మోదం
బున సూతుఁడు శౌనకాది మునులకుఁ జెప్పెన్.
