అంత గాధికి నగ్నిజేజుండగు విశ్వామిత్రుండు జన్మించి, తపోబలం
బున రాజధర్మంబును దిగనాడి, బ్రహ్మర్షియై యేకశతసంఖ్యాగణి
తులగు కొడుకులం గనియె; నయ్యెడ భృగుకులజాతుండైన యజీ
గర్తునికొడుకు శునశ్శేఫుండు దల్లిదండ్రులచేత హరిశ్చంద్రుని యా
గపశుత్వంబునకు నమ్ముడుపడి, బ్రహ్మాదిదేవతల వినుతిచేయుచు
మెప్పించి, దేవతలచేత బంధవిముక్తుండయిన వానియందుఁ
గృప గలిగి విశ్వామిత్రుండు పుత్రుల కిట్లనియె.
కన్నులఁ గంటిని వీనిని
మన్నన కొమరుండు నాకు మక్కువ మీరో
యన్నన్న యనుచు నీతని
మన్నింపు డనినఁ జూచి మదసంయుతులై.
ఇతఁ డన్నఁటపో మాకును
గృతకృత్యుల మయితి మనుచు గేలి యొనర్పన్
సుతులన్ మ్లేచ్ఛులు గండని
ధృతిలేక శపించెఁ దపసి తిరుగుడుపడఁగన్.
అయ్యెడ నతని శాపంబునకు వెరచి, యా నూర్వురయందు మధ్య
ముండైన మధుచ్ఛందుం డేఁబండ్రు దమ్ములుం దానును నమ
స్కరించి “తండ్రీ నీచెప్పిన క్రమంబున శునశ్శేపుండు మా కన్న
యని మన్నింపంగలవార” మనవుడు సంతసించి మంత్రదర్శియైన
శునశ్శేపుని వారల యందుఁ బెద్దఁజేసి, మధుచ్ఛందున కిట్లనియె.
పాడి చెడక వీఁడు నేఁడు మీకతమునఁ
గొడుకు గలిగె నాకుఁ గొడుకులార
కడుపులారా మీరు గొడుకులఁ గనుఁ డింక
బ్రీతితోడ దేవరాతుఁ గూడి.
అని పలికె; నట్లు శునశ్శేఫుండు దేవతలచేత విడివడుటం జేసి
దేవరాతుండయ్యె; మధుచ్ఛందుండు మొదలయిన యేఁబండ్రు నా
దేవరాతునకుఁ దమ్ములైరి పెద్దలయిన యష్టక, హారీత, జయంత
సుమదాదు లేఁబండ్రును వేఱై చనిరి; ఈ క్రమంబున విశ్వామిత్రు
కొడుకులు రెండు విధంబులయినం, బ్రవరాంతంబు గలిగె” నని చెప్పి
శుకుం డిట్లనియె “నా పురూరవు కొడుకగు నాయువునకు నహు
షుండును, క్షత్త్రవృద్దుండును, రజియును, రంభుండును, ననేనసుం
డును ననువారు పుట్టి; రందు క్షత్త్రవృద్ధునకుఁ గుమారుండగు సు
హోత్రునకుఁ గాశ్యుండుఁ గుశుఁడు గృత్స్నమదుండు నన ముగ్గురు
గలిగి; రా కృత్స్నమదునకు శునకుండును, శునకునకు శౌనకుం
డును, నమ్మహాత్మునికి బహ్వృచప్రవరుండును జన్మించి; రా బ
హ్వృచప్రవరుండు దపోనియతుండై చనియె; కాశ్యునకుఁ గాశియుఁ
గాశికి రాష్ట్రుండును, రాష్ట్రునకు దీర్ఘతపుండును జనించిరి.
ఆ దీర్ఘతపుని కధికుఁడు
శ్రీదయితాంశమునఁ బుట్టె సేవ్యుం డాయు
ర్వేదఙ్ఞఁడు ధన్వంతరి
ఖేదంబులు వాయు నతనిఁ గీర్తనచేయన్.
వాసుదేవాంశసంభూతుండగు నా ధన్వంతరి యఙ్ఞభాగంబున
కర్హుం; డతనికిఁ గేతుమంతుండు, గేతుమంతునకు భీమరథుఁడు
నతనికి దివోదాసుండనం బరఁగు ద్యుమంతుండు నుదయించి; రా
ద్యుమంతునకుఁ బ్రతర్దనుండు జన్మించె; నా ప్రతర్దనుండు శత్రుజిత్తని
యును ఋతధ్వజుండనియుం జెప్పంబడె; నాతనికిఁ గువలయా
శ్వుండు సంభవించె.
వసుమతీశ! విను కువలయాశ్వభూభర్త
లలితపుణ్యు ఘను నలర్కుఁ గనియె
నాతఁ డేలె నేల నఱువదియాఱు వే
లేండ్లు వాని భంగి నేల రెవరు.
అయ్యలర్కునకు సన్నతియును, నతనికి సునీతుండును, నతనికి
సుకేతనుండును, నతనికి ధర్మకేతువు, నతనికి సత్యకేతువును,
నాతనికి ధృష్టకేతువును, నా ధృష్టకేతువునకు సుకుమారుండును,
సుకుమారునకు వీతిహోత్రుండు, వీతిహోత్రునకు భర్గుండును,
భర్గునకు భార్గభూమియు జనియించిరి.
వాఁడు తుదయుఁ గాశ్యవసుమతీశుం డాది
యైనవారు కాశు లనఁగ నెగడి
రవనిమీఁద వార లా క్షత్రవృద్ధుని
వంశజాతు లగుచు వంశవర్య!
మఱియు, క్షత్రవృద్ధునికి రెండవకొడుకగు కుశునికిఁ బ్రీతియును,
వానికి సంజయుండును, సంజయునికి జయుండును, జయుని
కిఁ గృతుండును, గృతునికి హర్యధ్వనుండును, హర్యధ్వనునకు,
సహదేవుండును, సహదేవునికి భీముండును, భీమునకు జయత్సే
నుండును, జయత్సేనునకు సంకృతియు, సంకృతికి జయుండును,
జయునికి, క్షత్రధర్మండును బుట్టిరి; వీరలు క్షత్రవృద్ధుని వంశంబు
నంగల రాజులు; రంభునికి రభసుండును, రభసునికి గంభీరుండును
గంభీరునికిఁ గృతుండును గల్గి; రా గృతునికి బ్రహ్మకులంబు పుట్టె;
న య్యనేసునకు శుద్ధుండును, శుద్ధునకు శుచియు, శుచికి బ్రహ్మ
సారథి యైన త్రికకుత్తును జనించి; రతనికి శాంతరజుండు పుట్టె;
నతండు విఙ్ఞానవంతుండుఁ, గృతకృత్యుండు, విరక్తుండు నయ్యె.
రజియను వానికి రాజేంద్ర! యేనూఱు
కొడుకులు గలిగిరి ఘోరబలులు
వేల్పులెల్లను వచ్చి వేఁడిన నా రజి
దైత్యులఁ బెక్కండ్ర ధరణిఁ గూల్చి
నాకంబు దేవేంద్రునకు నిచ్చె నిచ్చిన
రజికాళ్ళకెఱిఁగి సురప్రభుండు
వెండియు నతనికి విబుధగేహము నిచ్చి
సంతోషబుద్ధి నర్చన మొనర్చె
నంతనా రజి మృతుఁడైన నతని పుత్రు
లమరవిభుఁడు తమ్ము నడిగికొనిన
నీక యింద్రలోక; మేలిరి యాగభా
గములు పుచ్చికొనిరి గర్వమంది.
వేలుపులఱేఁడు గురుచే
వేలిమి వేల్పించి బలిమి వెలయఁగ నిజ దం
భోళిని రజిసుతులను ని
ర్మూలము గావించి స్వర్గముం గైకొనియెన్.
