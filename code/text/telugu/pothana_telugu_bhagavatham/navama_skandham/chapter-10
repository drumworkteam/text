అంత నాభాగునకు నంబరీషుండు జనియించె; నతని యందు జగ
దప్రతిహతంబైన బ్రాహ్మణశాపంబు నిరర్థకం బయ్యె” ననిన విని
“యేమి కారణంబున దురంతంబైన బ్రహ్మదండంబు వలన నతండు
విడువంబడియె” ననిన నప్పుడమిఱేనికి శుకుం డిట్లనియె.
సప్తద్వీప విశాలభూభరము దోస్తంభంబునం బూని సం
ప్రాప్త శ్రీయుతుఁడై మహావిభవసంపచ్ఛాతురిం గల్గి దు
ర్వ్యాప్తిం జెందక వైష్ణవార్చనలమేరం గాలముం బుచ్చుచున్
సుప్తిం బొందక యొప్పె సద్గుణగరిష్టుం డంబరీషుం డిలన్.
చిత్తంబు మధురిపు శ్రీపాదముల యంద;
పలుకులు హరిగుణపఠనమంద;
కరములు విష్ణుమందిర మార్జనములంద;
శ్రవములు హరికథాశ్రవణమంద;
చూపులు గోవింద రూపవీక్షణమంద;
శిరము కేశవ నమస్కృతుల యంద;
పదము లీశ్వరగేహపరిసర్పణములంద;
కామంబు చక్రికైంకర్యమంద;
సంగ మచ్యుతజన తనుసంగమంద;
ఘ్రాణ మసురారి భక్తాంఘ్రి కమలమంద;
రసనఁ దులసీదళములంద; రతులు పుణ్య
సంగతుల యంద యా రాజచంద్రమునకు.
మఱియు న మ్మహీవిభుండు.
ఘన వైభవంబునఁ గల్మషదూరుఁడై
యఙ్ఞేశు నీశు నబ్జాక్షుఁ గూర్చి
మొనసి వసిష్ఠాది మునివల్లభులతోడఁ
దగిలి సరస్వతీ తటమునందు
మేధతో బహువాజిమేథంబు లొనరించె
గణుతింపరాని దక్షిణలు బెట్టి;
సమలోష్టహేముఁడై సర్వకర్మంబులు
హరిపరంబులు గాఁగ నవని యేలె;
విష్ణుభక్తులందు విష్ణువునందుఁ గ
లంక యెడల మనసు లంకె పెట్టి
విహితరాజ్యవృత్తి విడువనివాఁడునై
యతఁడు రాచతపసి యనఁగ నొప్పె.
వెండియు న మ్మహాభాగవతుండు
హరి యని సంభావించును;
హరి యని దర్శించు; నంటు; నాఘ్రాణించున్;
హరి యని రుచిగొనఁ దలఁచును;
హరిహరి; ఘను నంబరీషు నలవియె పొగడన్?
ఇట్లు పుణ్యచిత్తుండు, నీశ్వరాయత్తుండునై యల్లనల్లన రాజ్యంబు
చేయుచున్న సమయంబున.
ఆతని కీహ మానె హరులందుఁ గరులందు
ధనములందుఁ గేళివనములందుఁ
బుత్రులందు బంధుమిత్రుల యందును
బురమునందు నంతిపురమునందు.
అంతఁ గొంతకాలంబున క మ్మేదినీకాంతుండు సంసారంబువలని
తగులంబు విడిచి నిర్మలుండై యేకాంతంబున భక్తిపరవశుండై
యుండ నా రాచతపసికి భక్తలోకవత్సలుండగు పురుషోత్తముండు
ప్రతిభటశిక్షణంబును, నిజజనరక్షణంబును, నిఖిలజగదవక్రంబును
నగు చక్రంబు నిచ్చి చనియె; అంత.
తన తోడినీడ కైవడి
ననురూప గుణాఢ్య యైన యాత్మమహిషితో
జనవిభుఁడు ద్వాదశీవ్రత
మొనరన్ హరిఁగూర్చి చేసె నొక యేఁ డధిపా!
ఇట్లు వ్రతంబు చేసి, యా వ్రతాంతంబునం గార్తికమాసంబున
మూఁడు రాత్రు లుపవసించి, కాళిందీజలంబుల స్నాతుండయి,
మధువనంబున మహాభిషేక విధానంబున విహిత పరికరసుసంప
న్నుండయి, హరి నభిషేకంబు జేసి, మనోహరంబులయిన గంధా
క్షతంబులు సమర్పించి యభినవామోదంబులైన పుష్పంబులం
బూజించి తదనంతరంబ.
పా లేఱై ప్రవహింప నంగరుచులం బ్రాయంబులున్ రూపము
ల్మేలై ధూర్తులుగాక వెండిగొరిజ ల్హేమోరు శృంగంబులుం
గ్రాలం గ్రేపుల యఱ్ఱు నాఁకుచును రంగచ్చేలలై యున్న మం
దాలన్ న్యర్బుదషట్క మిచ్చె విభుఁ డుద్య ద్వైదిక శ్రేణికిన్
పెక్కండ్రు విప్రవరులకు
గ్రక్కున నతిభక్తితోడఁ గడుపులు నిండం
జొక్కపు టన్నంబిడి విభుఁ
డొక్కెడఁ బారణము చేయ నుద్యోగింపన్.
అ య్యవసరంబున.
భాసుర నిగమ పదోప
న్యాసుఁడు సుతపోవిలాసుఁ డనుపమ యోగా
భ్యాసుఁడు రవిభాసుఁడు దు
ర్వాసుఁ డతిథి యయ్యెఁ దన్నివాసంబునకున్.
అట్లతిథి యై వచ్చిన న మ్మునివల్లభునకుఁ బ్రత్యుత్థానంబు చేసి,
కూర్చుండ గద్దియ యిడి పాదంబులు గడిగి పూజించి క్షేమం బరసి
తన యింట నన్నంబు గుడువు మని నమస్కరించిన న మ్మహా
త్ముండు సంతసించి భోజనంబునకు నంగీకరించి, నిర్మలంబులగు
కాళిందీజలంబులం బరమధ్యానంబు చేయుచు, మునింగి లేచి రాక
తడవు చేసిన, ముహుర్తార్ధావశిష్ట యగు ద్వాదశి యందుఁ బారణ
చేయవలయుటఁ జింతించి బ్రాహ్మణాతిక్రమదోషంబునకు శంకించి
విద్వజ్జనంబుల రావించి వారల నుద్దేశించి.
“ముని నీరు జొచ్చి వెడలడు
చనియెడు ద్వాదశియు నింత చనియె న్నీలో
నన పారణయున్ వలయును
వినిపింపుం డర్హధర్మవిధ మెట్టిదియో?”
అని పలికిన నా రాజునకు బ్రాహ్మణజను లిట్లనిరి.
“అతిథి పోయిరామి నధిప! యీ ద్వాదశి
పారణంబు మానఁ బాడి గాదు
గుడువకుంట గాదు కుడుచుటయును గాదు
సలిలభక్షణంబు సమ్మతంబు.”
