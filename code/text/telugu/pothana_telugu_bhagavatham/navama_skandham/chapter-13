అగుఁగా కంచు వికుక్షి వేఁటజని ఘోరారణ్యభూమిం దగన్
మృగసంఘంబులఁ జంపి బి ట్టలసి తా; మే నొల్లఁబో నాకటన్
సగమై యొక్క శశంబుఁ బట్టి తిని శేషంబైన మాంసంబు శీ
ఘ్రగతిం దండ్రికిఁ దెచ్చి యిచ్చె నకలంకస్పూర్తి వర్ధిల్లగాన్.
కులగురుండు వసిష్ఠుఁ డంత వికుక్షి కుందెలు దింట లో
పల నెఱింగి “యనర్హ మెంగిలి పైతృకం బొనరింపఁగా
వలదు వీఁడు దురాత్మకుం” డన వాని తండ్రియు వానిఁ జెం
తలను జేరఁగనీక దేశము దాఁటి పో నడిచెన్ వడిన్.
కొడుకు వెడలఁగొట్టి గుణవంతుఁ డిక్ష్వాకుఁ
డా వసిష్ఠుఁ డేమి యానతిచ్చె
నదియుఁ జేసి యోగి యై వనంబునఁ గళే
బరము విడిచి ముక్తి పదము నొందె.
జనకుఁడు ముక్తి కేఁగ నయశాలి వికుక్షి శశాదుఁ డంచు భూ
జనులు నుతింప నీ ధరణిచక్ర మశేషము నేలి యాగముల్
గొనకొని చేసెఁ బ్రీతి హరిఁగూర్చి పురంజయుఁ బుత్రుఁ గాంచెఁ బే
ర్కొనె “నమరేంద్ర వాహుఁడుఁ గకుత్స్థుఁడు” నంచును వాని లోకముల్.
కృతయుగాంతంబున దితిసుతామరులకు
రణ మయ్యె; నందు నా రాక్షసులకు
నమర వల్లభుఁ డోడి హరితోడఁ జెప్పిన
జలజనేత్రుఁడు పురంజయుని యందు
వచ్చి నే నుండెద వాసవ! వృషభంబ
వై మోవు మని పల్క నమరవిభుఁడు
గోరాజమూర్తిఁ గకుత్ప్రదేశంబున
నా పురంజయు మోచె నంత నతఁడు
విష్ణుతేజంబు దనయందు విస్తరిల్ల
దివ్యచాపంబు చేఁబట్టి దీర్ఘ నిశిత
బాణములఁ బూని వేల్పులు ప్రస్తుతింప
నంతఁ గాలాగ్ని చాడ్పున ననికి నడచె.
నడచి శరావళిన్ దనుజనాథుల మేనులు చించి కంఠముల్
దొడిఁదొడిఁ ద్రుంచి కాలుపురి త్రోవకుఁ గొందఱఁ బుచ్చి కొందఱన్
వడి నురగాలయంబున నివాసము చేయఁగ దోలి యంతనూ
ఱడక నిశాచరేంద్రుల పురంబులు గూల్చెఁ బురంజయాఖ్యతన్.
ఇవ్విధంబున శశాదపుత్రుండు రాక్షసుల పురంబులు జయించిన
కతనం బురంజయుండును, వృషభరూపుండైన యింద్రుండు
వాహనంబగుటం జేసి యింద్రవాహనుండును, నతని మూఁపురం
బెక్కి రణంబు చేసిన కారణంబునఁ గకుత్థ్సుండును నన నీ మూఁడు
నామంబులం బ్రసిద్ధికెక్కి, దైత్యుల ధనంబుల నింద్రున కిచ్చె నప్పు
రంజయుని పుత్రుం డనేనసుం, డతని పుత్రుండు పృథుండు;
పృథుని కొడుకు విశ్వగంధుండు; విశ్వగంధునకు నందనుండు
చంద్రుండు; చంద్రుసుతుండు యవనాశ్వుండు; యవనాశ్వతనూభ
వుండు శవస్తుం; డతడు శావస్తి నామ నగరంబు నిర్మించె; శవస్త
తనయుండు బృహదశ్వుండు; బృహదశ్వతనూజుండు గువలయా
శ్వుండా నరేంద్రుండు.
లావు మెఱసి యిరువది యొక
వేవురు నందనులుఁ దాను వీరుఁ డతఁడు భూ
దేవుఁ డుదంకుడు పనుప దు
రావహుఁడై చంపె ధుంధు నమరాబంధున్.
అది కారణంబుగా ధుంధుమారుం డన నెగడె న య్యసురముఖాన
లంబునఁ గువలయాశ్వకుమారు లందఱు భస్మంబై; రందు దృఢా
శ్వుండును, గపిలాశ్వుండును, భద్రాశ్వుండును ననువారలు ము
గ్గురు చిక్కి; రందు దృఢాశ్వునకు హర్యశ్వుండును, హర్యశ్వునకు
నికుంభుండును, నికుంభునకు బర్హిణాశ్వుండును, బర్హిణాశ్వునకుఁ
గృతాశ్వుండును, గృతాశ్వునకు సేనజిత్తును, సేనజిత్తునకు యు
వనాశ్వుండును, జనించి; ర య్యువనాశ్వుండు గొడుకులు లేక
నూర్వురు భార్యలుం దానును నివ్వెఱ పడియుండ నా రాజునకు
మునులు గృపచేసి యింద్రుని గూర్చి సంతతికొఱకు నైంద్రయాగంబు
చేయించిరి; అందు.
