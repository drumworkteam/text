మనువు బిడ్డలు పుట్ట మఖ మాచరించుచో
నతని భార్యయు హోత నాశ్రయించి
కూఁతురు పుట్ట నాకుం జేయు మని పల్కి
వరభక్తితోఁ బయోవ్రతము సలిపె;
నా సతి చెప్పిన ట్లధ్వర్యుఁడును హోత
“నగుఁగాక! వేలుపు” మనుచుఁ బలికె;
హవి సందుకొని “కూఁతు రయ్యెడు” మని వష
ట్కారంబు చెప్పుచుఁ గదిసి వేల్వ
హోత పెడచేత నిల యను నువిద పుట్టె
దానిఁ బొడగని మనువు సంతాప మంది
“కొడుకుమేల్ గాక; యేటికిఁ గూతు? రకట
చెప్పవే” యని పోయె వసిష్ఠుకడకు.
చని యిట్లనియె.
“అయ్యా! కొడుకుల కొఱకై
యి య్యాగము నీ యనుఙ్ఞ నేఁ జేయంగా
ని య్యాఁడు దేల పుట్టెను?
మియ్యంతటివారి కొండు మేరయుఁ గలదే!
అదియునుంగాక; మీరు బ్రహ్మవాదులరు; మంత్రవాదులరుఁ; బాపంబు
లందకుండం జేయించువా; రిది యేమి?” యనవుడు మా తాత
వసిష్ఠుండు హోతృవ్యభిచారం బెఱింగి, మనువున కిట్లనియె.
అధిప! సంకల్ప వైషమ్య మగుటఁ జేసి
హోతకల్లతనంబుననువిదగలిగె
నైనఁగలిగింతు నీకుఁబ్రియాత్మజునిగ
నీవు మెచ్చంగఁజూడు నా నేర్పుబలిమి.
అని పలికి భగవంతుండగు వసిష్ఠుండు గీర్తితత్పరుండు గావున
మనువు కూఁతు మగతనంబు కొఱకు నేక చిత్తంబున నాదిపురు
షుండగు హరింబొగడిన నప్పరమేశ్వరుండు మెచ్చి తపసి కోరిన
వరం బిచ్చె; నది నిమిత్తంబుగా నిలాకన్యక సుద్యుముండను కుమా
రుండయి రాజ్యంబు చేయుచు.
ప్రొద్దు పో కొకనాఁడు పోయి పేరడవుల
వెంట వేఁటాడుచు వేడ్కతోడఁ
గొందఱు మంత్రులుగూడ రా సైంధవం
బయిన గుఱ్ఱము నెక్కి యందమైన
బలువిల్లు గ్రొవ్వాడి బాణంబులును దాల్చి
పెను మెకంబులవెంట బిఱుసుతోడ
నుత్తరదిశను మహోగ్రుఁడై చనిచని
మేరువు పొంతఁ గుమారవనముఁ
జేరె నందు మహేశుండు శివయు నెపుడు
రతి సలుపుచుందు రందుఁ జొరంగఁ బోవ
నాఁడుదయ్యెను రాజు; రాజానుచరులుఁ
బడఁతులైరి; తదశ్వంబు బడబ యయ్యె.
ఇట్లు మగతనంబు చెడి మగువలై యొండొరుల మొగంబులు
చూచి మఱుఁగుచుండి; రనిన విని శుకునకు రాజి ట్లనియె.
“రాజుఁ తోటివారు రమణు లై రంటివి;
కాంత లగుట యేమి కారణమున?
నిట్టి దేశ మెఱుఁగ మెన్నఁడు నా కథల్
వేడ్కదీర నాకు విస్తరింపు.
అదియునుం గాక.
మగువతనము మాని మగవాఁడు గావచ్చుఁ;
గాక పేరుఁ బెంపు గాసి గాఁగ
మగతనంబు మాని మగువ గావచ్చునె
మానవంతుఁ డైన మానవునకు?
అని యడిగిన నర్జునపౌత్రునకు వ్యాసపుత్రుం డిట్లనియె.
“పురవైరి కొకనాఁడు పొడచూపు వేడుకఁ
దద్దయు దిక్కుల తమము లెల్లఁ
దమతమ వెలుఁగులు దగిలి గొందులు చొరఁ
గొందఱు మౌనులు గోరి రాఁగఁ
బ్రాణేశు తొడలపై భాసిల్లు నంబిక
వారలఁ జూచి మై వలువ లేమి
సిగ్గు పుట్టిన లేచి చీరఁ గట్టినఁ జూచి
దేవియు దేవుండు దీర్ఘ లీల
నొంటి దమలోనఁ గ్రీడించుచున్నవారు
“మనకు సమయంబు గా” దని మరలి మునులు
నరుఁడు నారాయణుండు ననారతంబు
మెలఁగు చోటికి నడచిరి మేదినీశ!
అది కారణంబుగా, భగవంతు డగు శివుండు దన ప్రియురాలి వేడు
కల కొఱకు నిట్లని వక్కాణించె.
“ఈ నెల వెవ్వఁడు జొచ్చిన
మానిని యగు” ననిన తొంటి మాట కతమునన్
మానవుఁడు మగువ పోఁడిమి
మానక పేరడవులందు మఱియుం దిరిగెన్.
ఇట్లు చెలికత్తియల మొత్తంబులుం దానును నా రాచపూఁబోడి
వాఁడిచూపుల నాఁడు పోఁడిమి నెఱపుచు దైవయోగంబున సోమ
సుతుండును, భగవంతుడును నగు బుధుని యాశ్రమంబు జేరి
మెలఁగుచున్న యెడ.
రాజు కొడుకుఁ జూచె రాజీవదళనేత్ర
రాజవదనఁ జూచె రాజుపట్టి
దొంగ కాముఁ డంత దొందడిఁ జిగురాకు
వాలు వెఱికి యుఱికి వారి మొత్తె.
ఇట్లలరువిల్తుని నెఱబిరుదు చిగురు టడిదంబు మొనకు నోహ
టించి, వారలిరువురుం బైపడి వేడుకలకుం జొచ్చిన వారలకుం
బురూరవుం డను కుమారుండు పుట్టె నివ్విధంబున.
మనుసుతుండు ఘనుఁడు మగనాలి తనమునఁ
గొడుకుఁ గాంచి విసివి కుందికుంది
చింతఁ బొంది గురు వసిష్ఠుని భావించె
నతని తలఁపుతోన యతఁడు వచ్చె.
వచ్చి సుద్యుమ్నుండు మగవాఁడగు కొఱకు న మ్మునిపుంగవుండు
శంకరు నారాధింప నీశ్వరుండును దపసి ప్రయాసంబునకు సంతసిల్లి
యిట్లనియె.
“తను మున్నాడిన మాటయున్ నిజముగాఁ దన్మౌనికిం బ్రీతిగా
మనుజుండున్ నెల పో నెలం బురుషుఁడై మాసాంతంరంబైనఁ గా
మినియై యీ గతి వీడు పాటమర భూమిం దాన రక్షించుఁ” బొ
మ్మనినన్ వచ్చె వసిష్ఠుఁ; డా మనుసుతుండారీతి రాజ్యస్థుఁడై.
మగువ యగుచు మరల మగవాఁడు నగుచును
భూతధాత్రి యంత నాతఁ డేలెఁ
బ్రజలు సంతసింప బాహాబలముతోడఁ
గురుని కరుణఁ జేసి కువలయేశ!
అతనికి నుత్కళుండును, గయుండును, విమలుండును నను కొడు
కులు మువ్వురు గలిగి ధర్మపరులై యుత్తరాపథంబునకు రాజులైరి;
సుద్యుమ్నుండు ముదుసలి యయి ప్రతిష్ఠానపురంబు విడిచి
పురూరవునకు భూమి నిచ్చి వనంబునకుం జనియె ని వ్విధంబున.
కొడుకు సుద్యమ్నుండు ఘోరాటవుల కేఁగ
వందుచు మనువు వైవస్వతుండు
దనకు బిడ్డలు గల్గఁ దప మాచరించెను
హరిఁగూర్చి నూఱేండ్లు యమునలోన
హరి యంత నిక్ష్వాకుఁ డాదిగాఁ బదుగురు
పుత్రుల నిచ్చెను బొసఁగ; వారి
యందుఁ బృషద్ధ్రాఖ్యుఁ డనువాఁడు గురునాఙ్ఞ
విమల ధర్మంబులు వెలయఁబూని
పసుల కదుపులఁ గాచుచు బలుమొగిళ్ళు
వచ్చి నడురేయి జోరున వాన గురియ
మంద విడియించి చుట్టు నేమఱక యుండె
నడవి మొకములు చొరకుండ నరసికొనుచు.
అంత.
ప్రబ్బికొనిన పెంజీఁకటి
నిబ్బరముగ నడిఁకినడిఁకి నింగికి వడితో
గొబ్బున నెగసి తటాలున
బెబ్బులి మందావుఁ బట్టెఁ బెలుకుఱి యఱవన్.
ఉల్లములు గలఁగి మొదవుల
వెల్లువ లన్నియును లేచి విచ్చలవిడితోఁ
జెల్లాచెదురై పాఱెను
బెల్లుగ నంబే యటంచు బెబ్బులి గాలిన్.
అ య్యవసరంబున.
ఆ పెంజీకటి మ్రోలఁ గాన కడిదం బంకించి శార్దూల మం
చా పుల్లావు శిరంబుఁ ద్రుంచి తెగదో యంచుం, బులిన్ వెండియున్
వాపోవం దెగ వ్రేసి భూవరుఁడు ద్రోవన్ ఖడ్గరక్తంబుచేఁ
బైపై గీయుచుఁ జేరి చూచెఁ దల ద్రెవ్వంబడ్డ య ద్ధేనువున్.
చూచి దుఃఖితుండయి యున్న పృషద్ధ్రునిం గని కులగురుం డగు
వసిష్ఠుండు కోపించి “నీవు రాజత్వంబునకుఁ బాసి యీ యపరా
ధంబున శూద్రుండవు గ” మ్మని శపియించె; నతండును గృతాంజలి
యయి తన కులాచార్యుని వలన మరలం గైకోలు బడసి యతని
యనుమతంబున.
అఖిలాత్ముఁ డగుచున్న హరియందుఁ బరునందు
భక్తితోఁ జాలఁ దత్పరత మెఱసి
యూర్ధ్వరేతస్కుఁ డై యున్న ప్రాణులకెల్ల
నాప్తుఁడై సర్వేంద్రియములు గెల్చి
సంగంబునకుఁ బాసి శాంతుండు నపరిగ్ర
హుండునై కోరక యుండి తనకు
వచ్చిన యదియ జీవనము గావించుచుఁ
దనుఁదాన నిలుపుచు ధన్యబుద్ధి
జడుని తెఱంగున నంధుని చందమునను
జెవిటి భంగిని మహి నెల్లఁ జెల్లఁ దిరిగి
యడవులకు నేఁగి కార్చిచ్చునందుఁ జొచ్చి
చిక్కి నియతుఁడై బ్రహ్మంబుఁ జెందె నతఁడు.
కవి యను కడపటి కొమరుఁడు
భవనము రాజ్యంబు విడిచి బంధులతో నేఁ
గి వనమునఁ బరమపురుషునిఁ
బ్రవిమలమతిఁ దలఁచితలఁచి పరముం బొందెన్.
మఱియుఁ గరూశుం డను మానవునివలనం గొందఱు కారూశులు
క్షత్రియులు గలిగి, ధర్మంబుతోడి ప్రియంబున బ్రహ్మణ్యులై యుత్తరా
పథంబునకు రక్షకులైరి; దృష్టుని వలన ధార్ష్టం బను వంశంబు గలిగి
భూతలంబున బ్రహ్మభూయంబు నొంది నెగడె; నృగుని వంశంబున
సుమతి పుట్టె; నతనికి భూతజ్యోతి పుట్టె; నతనికి వసువు జనించె;
వసువునకుం బ్రతీతుండు గలిగెఁ; బ్రతీతునికి నోఘవంతుండు
జనించె; నతని కూఁతు నోఘవతి యను కన్యకను సుదర్శనుండు
వివాహంబయ్యె; నరిష్యంతుండను మనుపుత్రునికి జిత్రసేనుం; డా
విభునకు దక్షుం; డా పుణ్యునకు మీఢ్వాంసుం; డా సుజనునికి
శర్వుం; డ మ్మహాత్మునికి నింద్రసేనుం; డా రాజునకు వీతిహోత్రుం;
డా సుమతికి సత్యశ్రవుం; డా ఘనునికి నురుశ్రవుం; డా వీరునకు దేవ
దత్తుం; డా పండితునకు నగ్నివేశుండు సుతు లయి జనియించి; ర
య్యగ్నివేశుండు గానీనుం డన నెగడి జాతకర్ణుండను మహర్షి యై
వెలసె; నతని వలన నాగ్నివేశ్యాయనం బను బ్రహ్మకులంబు గలిగెను.
ఇవ్విధంబున.
తెలుపఁబడె నరిష్యంతుని
కుల మెల్లను నీకు దిష్టకులముం దెలియం
దెలిపెద రాజేంద్రోత్తమ!
తెలియుము సర్వంబు నీకుఁ దేటపడంగన్.
