ఆ బుధునకుఁ దొల్లి చెప్పిన యిళాకన్యకవలనఁ బురూరవుండు
పుట్టె; నా పురూరవునకుం గల శౌర్యసౌందర్యగాంభీర్యాదిగుణంబు
లు నారదునివలన నింద్రసభలోన నూర్వశి విని. మిత్రావరుణశాపం
బున మనుష్య స్త్రీరూపంబు దాల్చి, భూలోకంబునకు వచ్చి, య
ప్పురూరవు ముందట నిలువంబడి.
సరసిజాక్షు మృగేంద్రమధ్యు విశాలవక్షు మహాభుజున్
సురుచిరాననచంద్రమండలశోభితున్ సుకుమారు నా
పురుషవర్యుఁ బురూరవుం గని పువ్వుటంపఱజోదుచేఁ
దొరఁగు క్రొవ్విరితూపులన్ మది దూలిపోవఁగ భ్రాంతయై.
ఊర్వశి నిలిచి యున్నంత.
భావజుదీమమో? మొగులుఁబాసి వెలుంగు మెఱుంగొ? మోహినీ
దేవతయో? నభోరమయొ? దీనికరగ్రహణంబు లేనిచో
జీవన మేటి కంచు మరుచేఁ జిగురా కడిదమ్ము జిమ్ములం
దా వడఁకెం బురూరవుఁడు దామరపాకు జలంబు కైవడిన్.
ఇ ట్లా రాచపట్టి చెఱుకువింటివాని దాడికి నోడి, యెట్టకేలకు సైరణ
జేసి నిలుకడఁ దెచ్చికొని, య చ్చెలువ కిట్లనియె.
ఎక్కడనుండి రాక? మన కిద్ధఱకుం దగు నీకు దక్కితిన్
మ్రుక్కడి వచ్చెనే యలరుముల్కులవాఁ డడిదంబుఁ ద్రిప్పుచే
దిక్కు నెఱుంగ జూడు నను దేహము దేహముఁ గేలుఁ గేల నీ
చెక్కునఁ జెక్కు మోపి తగుచెయ్వుల నన్ను విపన్నుఁ గావవే.
అనినం బ్రోడ చేడియ యిట్లనియె.
ఇవె నాకూర్చు తగళ్ళు రెండు దగ నీ వెల్లప్పుడుం గాచెదే
ని వివస్త్రుండవుగాక నాకడఁ దగన్ నీవుండుదేనిన్ విశే
షవిలాసాధిక! నీకు నా ఘృతము భక్ష్యంబయ్యెనేనిన్ మనో
జవినోదంబుల నిన్నుఁ దేల్తు నగునే చంద్రాన్వయగ్రామణీ!
అని పలికిన వేల్పులవెలయాలి ప్రతినమాటల కియ్యకొని తన
“మంచిదఁట రూపు సంతతి
నంచిత యౌ దేవగణిక యఁట మరుచేతన్
సంచలితచిత్త యై కా
మించిన దఁట యింతకంటె మేలుం గలదే.”
అని నిశ్చయించుకొని.
రాజు రాజముఖిని రతిఁదేల్చె బంగారు
మేడలందుఁ దరుల నీడలందుఁ
దోఁటలందు రత్నకూటంబులందును
గొలఁకులందు గిరులకెలఁకులందు.
అంత న య్యిద్ధఱకుం దగులంబు నెలకొనిన.
ఒకదిక్క కాని చనఁబో
రొకచోటన కాని నిలిచి యుండరు దమలో
నొకటియ కాని తలంపరు
నొకనిమిషముఁ బాయలేరు నువిదయు ఱేఁడున్.
దయ్య మెఱుంగున్ వారల
నెయ్యంబులు మక్కువలును నిజమరితనముల్
వియ్యములును నెడసందిని
బయ్యదకొం గడ్డమైనఁ బ్రాణము వెడలున్.
ఇ ట్లూర్వశియుం బురూరవుండు నొం డొరులవలన మక్కువలు
చెక్కులొత్త బగళ్ళు రేలు నెల్లడల విహరింప నొక్కనాఁడు దేవలోకం
బున దేవేంద్రుండు గొలువుండుతఱిఁ గొలువుననూర్వశిలేకుండుటం
ఇన్నిదినంబులకును మన
మున్న సభామధ్యవేది యూర్వశి లేమిన్
విన్నఁదనంబున నున్నది
వన్నె దఱిఁగియున్న బసిఁడివడువున ననుచున్.
ఇంద్రుండు గంధర్వులంబనిచిన వారు నడురేయిం జని చీఁకటి
నూర్వశి పెంచుచున్న యేడకంబులం బట్టిన నవి రెండును మొఱ
పెట్టిన; వాని మొఱ విని రతిఖిన్నుండై మేను మఱచి కూరుకు
చున్న పురూరవు కౌఁగిటనుండి యూర్వశి యిట్లనియె.
“అదె నా బిడ్డలఁ బట్టి దొంగలు మహాహంకారులై కొంచు ను
న్మదులై పోయెద; రడ్డపాటునకు సామర్థ్యంబునన్ హీనుఁడై
కదలం డీ మగపంద కూరుకుగతిం గన్మూసి గుర్వెట్టుచున్
వదలం జాలఁడు నాదుకౌఁగిలియు దా వంధ్యాత్ముఁడై చెల్లరే.
పగతురు దొంగల రేఁపఁగ
మగఁటిమి పాటింపలేక మగతన మెల్లన్
మగువల కౌఁగిటఁ జూపెడు
మగవాఁ డగుటకంటె మగఁడు మగువగు టొప్పున్.
అధముఁడైనవాని కా లగుకంటె న
త్యధికునింట దాసి యగుట మేలు;
హీనుఁ బొంది యోని హింసింపఁగా నేల?
యువతిజనుల కూరకుంట లెస్స.
ఏటికి నీ రాచఱికం
బాఁటది మొఱపెట్టఁ బశువులాతురపడ నో
యాఁటదని లేచి దొంగల
గీఁటవు వెడలంగ శవముక్రియనుండె దిదే.
వినియు వినవు రణభీరువు
మనుజాధము నిదురపోతు మందుని నకటా!
నినుఁ జక్రవర్తిఁ జేసిన
వనజాసనుకంటె వెఱ్ఱివాఁడును గలఁడే.”
అని పెక్కుభంగుల న య్యింతి పరుషపుపలుకులను కఱకువాల
మ్ములు చెవులఁజొనుప, నా రాజశేఖరుం డంకుశంబుపోట్లనడరు
మదగజంబు చందంబునఁ జీర మఱచి దిగంబరుండై లేచి వాలు
కేల నంకించి, యా నడురేయి దొంగల నఱికివైచి మేషంబుల విడి
పించుకొని, తిరిగివచ్చు నెడ.
చీరలేనిమగని జెలువ దా నీక్షించి
కన్నుమొఱఁగిపోయెఁ గడక నతఁడు
వెఱ్ఱివానిభంగి వివశుఁడై పడిలేచి
పొరలి తెరలి స్రుక్కి పొక్కిపడియె.
మఱియుఁ బురూరవుండు మదనాతురుండై, వెదకుచు, సరస్వతీ
నదీతీరంబునం జెలికత్తెలతోఁ గూడియున్న యూర్వశింగని, వికసిత
ముఖకమలుండై యిట్లనియె.
“తనుమధ్యా! యిది యేల వచ్చి తకటా! ధర్మబె శర్మంబె మున్
మనలో నుంకుగనాడికొన్న పలుకుల్ మర్యాదలుం దప్పెనే
నిను నేఁ బాసిన యంతనుండి తనువు న్నేలం బడంబాఱె మే
దినిపై వ్రాలకమున్న నన్నుఁ గరుణాదృష్టిన్ విలోకింపవే.”
అనిన నూర్వశి యిట్లనియె.
“మగువలకు నింత లొంగెదు
మగవాఁడవె నీవు పశువుమాడ్కిన్ వగవం
దగవే మానుషపశువును
మృగములుఁ గని రోయుఁగాక మేలని తినునే.
అదియునుం గాక.
తలఁపుల్ చిచ్చులు మాట లుజ్వలసుధాధారల్ విభుండైన పు
వ్విలితున్ మెచ్చర యన్యులన్ వలఁతురే విశ్వాసముంలేదు క్రూ
రలు తోడుంబతినైనఁ జంపుదు రధర్మల్ నిర్దయల్ చంచలల్
వెలయాండ్రెక్కడ వారి వేడబము లా వేదాంతసూక్తంబులే.
ఇంకొక యేఁడు పోయిన నరేశ్వర! యాతలిరేయి నీవు నా
లంకెకు వచ్చి యాత్మజుల లక్షణవంతులఁ గాంచె దేమియుం
గొంకక పొమ్ము నీ” వనుడుఁ గొమ్మను గర్భిణిఁగాఁ దలంచుచున్
శంక యొకింతలేక నృపసత్తముఁ డల్లన పోయె వీటికిన్.
ఇట్లు మరలి, తన పురంబున నొక్క యేఁడుండి, పిదప నూర్వశి కడ
కేఁగి యొక్క రేయి పురూరవుం డ య్యింతికడ నున్న నా వెలంది
యు గంధర్వవరుల వేఁడికొనుము నన్నిచ్చెద; రనవుడు నతండు
గంధర్వవరులం బ్రార్థించిన వార లతండు పొగడుటకు మెచ్చి య
గ్నిస్థాలి నిచ్చిన, న య్యగ్నిస్థాలి నూర్వశింగా దలంచుచు దానితో
నడవిం దిరుగుచుండి యొక్కనాఁ డది యూర్వశిగాదగ్నిస్థాలి యని
యెఱింగి; వనంబున దిగవిడిచి, యింటికిఁ జనుదెంచి, నిత్యంబు
రాత్రి దానిన చింతించుచుండఁ ద్రేతాయుగంబు చొచ్చిన నా రాజు
చిత్తంబునఁ గర్మబోధంబులయి వేదంబులు మూఁడు మార్గంబులం
దోఁచిన, నా భూవరుండు స్థాలికడకుం జని యందు శమీగర్భజాతం
బైన యశ్వత్థంబుఁ జూచి, యా యశ్వత్థంబుచేత నరణులు రెండు
గావించి, ముందటి యరణి దానును, వెనుకటి యరణి యూర్వశి
యును, రెంటినడుమ నున్న కాష్టంబు పుత్రుండు నని, మంత్రంబు
చెప్పుచుం ద్రచ్చుచుండ, జాతవేదుండను నగ్ని సంభవించి విహి
తారాధన సంస్కారంబునం జేసి యాహవనీయాది రూపియై నెగడి,
పురూరవుని పుత్రుం డని కల్పింపం బడియె; నా యగ్ని పురూర
వునిఁ బుణ్యలోకంబునకుఁ బనుపం గారణం బగుటం జేసి.
ఆ యగ్నిచేఁ బురూరవుఁ
డా యఙ్ఞేశ్వరు ననంతు హరి వేదమయున్
శ్రీయుతుఁ గూర్చి యజించె గు
ణాయుతుఁ డూర్వశిఁ గనంగ నరిగెడు కొఱకై.
ఒక్కఁడవహ్ని వేల్పు పురుషోత్తముఁ డొక్కఁడ సర్వవాఙ్మయం
బొక్కఁడ వేద మా ప్రణవ మొక్కఁడ వర్ణము దొల్లి త్రేతయం
దెక్కటిమాన్చి మూఁడుగను నేర్పఱిచెం దనబుద్ధిపెంపుచేఁ
జక్కఁగ నా పురూరవుఁ డశక్తులకున్ సులభంబులౌ గతిన్.
ఇట్లు వేదవిభాగంబు గల్పించి, యాగంబుచేసి, పురూరవుం డూర్వశి
యున్న గంధర్వలోకంబునకుం జనియె నతనికి నూర్వశి గర్భం
బున నాయువు, శ్రుతాయువు, సత్యాయువు, రయుండు, జయుం
డు, విజయుం డన నార్గురు పుత్రులు గలిగి; రందు శ్రుతాయువు
నకు వసుమంతుండును, సత్యాయువునకు శ్రుతంజయుండును,
రయునకు శ్రుతుండు నేకుం డన నిరువును, జయునకు నమితుం
డును, విజయునకు భీముండును జనించి రా భీమునకుఁ గాంచ
నుండు, కాంచనునకు హోత్రకుండు, హోత్రకునకు గంగాప్రవాహంబు
పుక్కిటం బెట్టిన జహ్నుండు, జహ్నునకుఁ బూరుండు పూరు
నకు బాలకుండు, బాలకునకు నజకుం, డజకునకుఁ గుశుండు,
కుశునకుఁ గుశాంబుండు ధూర్తయుండు వసువు కుశనాభుం డన
నలువురును సంభవించి; రందు గుశాంబునకు గాధి యను వాఁడు
గలిగె నా గాధి రాజ్యంబు చేయుచుండ.
