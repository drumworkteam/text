ఒక్క దినంబున నాత్మఙ్ఞానంబునం జేసి కాంతానిమిత్తంబున మోస
పోవుట యెఱింగి యయాతి యతివిషాదంబు నొంది దేవయాని
“మన చారిత్రమువంటిది
విను మితిహాసంబు గలదు; వృద్ధజనములున్
మునులును మెత్తురు; నీవును
మనమున నంగీకరింపు మంజులవాణీ!
అది యెట్టిదనిన.
అజ మొకం డడవిలో నరుగుచుం దాఁ గర్మ
ఫలమున నూతిలోపలికి జాఱి
లోఁగెడి ఛాగి నాలోకించి కామి యై
కొమ్మున దరిఁ గొంత గూలఁద్రోచి
వెడలింపన చ్ఛాగి విభునిఁగాఁ గోరిన
నగుఁగాక యని తాను నదియుఁ దిరుగ
నెన్నియేనిని దన్ను నెంత కామించిన
నన్నిటికిని భర్త యై తనర్చి
వాని నే ప్రొద్దు రతులకు వశలఁ జేసి
సొరిదిఁ గ్రీడించి క్రీడించి చొక్కిచొక్కి
కాముఁ డనియెడి దుస్సహగ్రహముకతన
జిత్త మేమఱి మత్తిల్లి చెల్లఁ జిక్కి .
వెడ విలుతుకేళిఁ జిగురా
కడిదపు వ్రేటునకు లోఁగి యతి మోహితుఁడై
విడువక సతులం దగిలెడు
జడునకు నెక్కడివి బుద్ధిచాతుర్యంబుల్?
అంత నచ్ఛాగంబు దన పిదపం దగిలిన ఛాగినీనివహంబు లోపలం
జూడ నొప్పెడి ఛాగి యందుఁ దగిలి క్రీడింపం గని, నూతిలోపలంబడి
వెలువడిన ఛాగి, తన పతివలని నెయ్యంబు లేకుండుటకు విన్న
నై తన మనంబున.
పలికినఁ బలుకులు పలుకఁడు
కలఁచున్ నవకాంతఁ జూచి కడు సంచలుఁడై
నిలిచిన చోటన్ నిలువఁడు
నిలువెల్లను గల్ల కామి నిజమరి గలఁడే.
అని పలికి విడిచి చనిన న య్యజవల్లభుండు సురతపరతంత్రుండై,
మిసిమిసియను శబ్దంబు చేయుచుఁ, ద చ్ఛాగివెంటం జని, యొడం
బఱుపంజాలకుండె; నంత దానికిఁ గర్త యైన బ్రాహ్మణుండు రోషం
బున రతిసమర్థంబు గాకుండ నల్లాడుచుండ ఛాగవృషణంబులు
ద్రెంచివేసిన, న చ్ఛాగంబు గ్రిందఁబడి వేడుకొనినఁ, బ్రయోజనంబు
పొడగని యోగవిదుండు గావున బ్రాహ్మణోత్తముండు గ్రమ్మఱ న
య్యజవృషణంబులు సంధించిన.
వృషణములు మరలఁ గలిగిన
సుషముండై ఛాగవిభుఁడు సుందరితోడన్
విషయసుఖంబులఁ బొందుచుఁ
దృష తుదిఁ గనఁ డయ్యెఁ బెక్కు దివసము లయ్యున్.”
అని యి వ్విధంబున యయాతి దేవయానికి నిజవృత్తాంతంబు
గథా రూపంబున నెఱింగించి యిట్లనియె.
“అబలా! నీ నిబిడాతిదుర్జయ సలజ్జాపాంగభల్లంబులం
బ్రబలంబైన మనంబు భగ్నముగ నా ప్రావీణ్యముం గోలుపో
యి బలిష్ఠుండగు కాముబారిఁ బడి నే నెట్లోర్తునే బందిక
త్తె బడిం బాపపుఁ దృష్ణ యిప్పు డకటా! దీర్ఘాకృతిన్ రొప్పెడిన్.
అదలదు ప్రాణము లదలినఁ
గదలదు సర్వాంగకములుఁ గదలుచు నుండన్
వదలదు బిగువులు వదలినఁ
దుదిలే దీ తృష్ణ దీనిఁ ద్రుంపఁగవలయున్.
వెయ్యేం డ్లయ్యెను నీతోఁ
గ్రయ్యంబడి యున్నవాఁడఁ గామసుఖములం
గ్రుయ్య దొక యించుకైన
న్డయ్యదు కొనలిడియెఁ దృష్ణ నవపద్మముఖీ!
ముదిసెను దంతావళియును
ముదిసెను గేశములు దనువు ముదిసెం దనకున్
ముదియ నివి రెండు చిక్కెను
బ్రదికెడి తీపియును విషయపక్షస్పృహయున్.
కడలే దాశాలతకుం
గడఁ జూడఁగఁ గానగరాదు కడఁ గనిరేనిం
గడు ముదమున సంసారము
గడఁ గందురు తత్త్వవిదులు గమలదళాక్షీ!
మండన హాటక పశు వే
దండాశ్వ వధూ దుకూల ధాన్యాదులు పె
క్కుండియు నాశాపాశము
ఖండింపఁగ లేవు మఱియుఁ గడమయ చుమ్మీ.
కామోపభోగసుఖములు
వేమాఱును బురుషుఁ డనుభవించుచు నున్నం
గామంబు శాంతిఁ బొందదు
ధూమధ్వజుఁ డాజ్యవృష్టిఁ ద్రుంగుడు పడునే?
అక్క తల్లి చెల్ల లాత్మజ యెక్కిన
పాను పెక్కఁ జనదు పద్మనయన!
పరమయోగికైన బలిమిని నింద్రియ
గ్రామ మధికపీడఁ గలుగఁ జేయు.
వెంగలివిత్తయి తిరుగుచుఁ
గంగారై చెడక ముక్తిఁ గాంక్షించు నతం
డంగనలతోడ విడువని
సంగడములు వదలవలయు జలజాతముఖీ!
అదిగావున నేఁడు మొదలు తృష్ణాఖండనంబు చేసి, నిర్విషయుం
డనయి, యహంకారంబు విడిచి, మృగంబులం గలసి, వనంబున
సంచరించెద; పరబ్రహ్మంబునందుఁ జిత్తంబు జేర్చెద బ్రహ్మనిష్ఠ మ
నుష్యులకు నాశానివారిణి యగుటం జేసి యే నందుఁ దత్పరుండనై
యాహారనిద్రాదియోగంబులం బరిహరించెద నాత్మవిదుండై సంసార
నాశంబులఁ దలంచినవాఁడె విద్వాంసుఁ” డని పలికి, పూరుని యౌ
వనం బతని కిచ్చి ముదిమి దాను గైకొని విగతలోభుండై, నిజ భుజ
శక్తిపాలితం బగు భూమండలంబు విభాగించి, ద్రుహ్యునకుఁ బూర్వ
భాగంబును, యదువునకు దక్షిణభాగంబును, దుర్వసునకుఁ బశ్చి
మదిగ్భాగంబును, ననువునకు నుత్తరదిగ్భాగంబును సంరక్షింపుం
డని యిచ్చి వారల సమక్షంబున.
నాలుగుచెఱగుల నేలయుఁ
బాలింపు డనుచు నగ్రభవులను బంచెన్
భూలోకమేలు మనుచును
బాలార్కోదారుఁ బూరుఁ బట్టము గట్టెన్.
ఇట్లు పూరునికి రాజ్యం బిచ్చి పెక్కువర్షంబులందు ననుభూతంబు
లయిన యింద్రియసుఖంబులు వర్జించి.
మిక్కలి సుఙ్ఞానంబునఁ
జక్కగఁ దెగనడచి వైరిషడ్వర్గంబున్
ఱెక్కలు వచ్చిన విహగము
గ్రక్కున నీడంబు విడుచు కరణి నుదితుఁడై.
కారుణికోత్తముఁడగు హరి
కారుణ్యముకతన నతఁడు ఘనుఁడై గెలిచెం
గ్రూరములగు విషయంబుల
నూరక గెలువంగ శక్తుఁ డొక్కఁడు గలఁడే?
మఱియు నిర్మూలితసకలసంగుండై సత్త్వరజస్తమోగుణంబుల
దిగనాడి నిర్మలంబయి, పరమంబయిన వాసుదేవాభిధానబ్రహ్మం
బునందు యయాతిభూపాలుండు స్వతస్సిద్ధయయిన భాగవత
గతిం జెందెను; అంత.
ప్రాణేశుఁ డాడిన పలుకులు నగవులు
గాఁ జూడ కంతరంగమున నిలిపి
పథికులై పోవుచుఁ బానీయశాలలఁ
జల్లగా నుండెడి జనుల యట్ల
సంసారమునఁ గర్మసంబంధులై వచ్చి
యాలు బిడ్డలు మగం డనుచుఁ గూడి
యుండుట గాని సంయోగంబు నిత్యంబు
గా దీశమాయాప్రకల్పితంబు
దీని విడుచుట దగ వని తెగువ మెఱసి
నిద్రచాలించి మేల్కొన్న నేర్పు చాల
గలిగి భార్గవి సర్వసంగముల విడిచి
హరిపరాధీన యై ముక్తి కరిగె నధిప!”
అని యిట్లు యయాతిచరితంబు చెప్పి “భగవంతుండును సర్వ
భూతనివాసుండును, శాంతుండును, వేదమయుండును నైన
వాసుదేవునికి నమస్కరించెద” నని శుకుం డిట్లనియె.
