భూమీశు భార్యకుఁ బుత్రలాభమునకై
పోయు తలంపున భూమిసురులు
జలములు మంత్రించి జలకలశము దాఁచి
నియమంబుతోఁ గూడి నిద్రపోవ
ధరణీశ్వరుఁడు పేరుదప్పితోఁ నా రాత్రి
ధృతి లేక యఙ్ఞమందిరముఁ జొచ్చి
యానీరు ద్రావిన నంత మేల్కని వార
“లెవ్వఁడు ద్రావె నీరెందుఁ బోయె;”
ననుచు రాజు ద్రావు టంతయు భావించి
యెఱిఁగి చోద్య మంది యీశ్వరాఙ్ఞ
యెవ్వఁ డోపుఁ గడవ; నీశ్వరునకు నమ
స్కార మనుచు నేది కార్య మనుచు.
వారలు దుఃఖించుచుండు నంతఁ గొంత తడవునకు యువనాశ్వుని
కడుపు వ్రక్కలించుకొని చక్రవర్తి చిహ్నంబులు గల కుమారుండు
జన్మించి తల్లి లేని కతంబునఁ గడుపునకు లేక యేడ్చుచుండ,
నింద్రుండు వచ్చి, శిశువునకు నాకఁలి దీఱుకొఱకు వాని నోటం దన
వ్రేలిడినం, ద్రావిన కతంబున వాని పేరు మాంధాత యని నిర్దేశించి
చనియె; ఇవ్విధంబున.
కడుపు పగుల ముద్దులకొడుకు జన్మించినఁ
దీఱఁ డయ్యెఁ దండ్రి దేవ విప్ర
కరుణ యట్లకాదె? కడింది దైవములావు
కలుగువాఁడు బ్రతుకుఁ గాక చెడునె?
ఇట్లు బ్రతికి యున్న యువనాశ్వుండు గొంతకాలంబునకుఁ
దపంబుచేసి సిద్ధిం బొందె; నంత.
పడమటఁ బొడమెడు బాలచంద్రుని మాడ్కిఁ
బూటపూటకు వృద్ధిఁబొందె బాలుఁ;
డల్లన పరిపూర్ణ యౌవనారూఢుఁడై
రావణాది రిపుల రాజవరుల
దండించి తనుఁ ద్రసదస్యుఁ డంచు సురేంద్రుఁ
డంకింప శూరుఁడై యఖిలదేవ
మయు నతీంద్రియు విష్ణు మాధవు ధర్మాత్ము
నజుని యఙ్ఞాధీశు నాత్ముఁ గూర్చి
చేసెఁ గ్రతువులు భూరిదక్షిణల నిచ్చి
ద్రవ్య యజమాన విధి మంత్ర ధర్మ యఙ్ఞ
కాల ఋత్వి క్ప్రదేశ ముఖ్యంబు లెల్ల
విష్ణురూపంబు లనుచు భావించి యతఁడు.
బలిమి నడంచుచు నరులం
జలి వెలుఁగున్ వేఁడివెలుగుఁ జనుచో ట్లెల్లన్
జలరుహనయనుని కరుణను
జెలువుగ మాంధాత యేలె సిరి నిండారన్.
అంతనా రాజునకు శతబిందుని కూఁతురగు బిందుమతి యందుఁ
బురుక్సుతుండును, నంబరీషుండును, ముచుకుందుండును,
ననువారు ముగ్గురు గొడుకులు నేబండ్రు గూఁతులును జనియించి
పెరుఁగుచున్న యెడ.
యమునాజలములోన నధికుఁడు సౌభరి
తపము చేయుచు జలస్థలమునందుఁ
బిల్లలుఁ దన ప్రాణవల్లభయును గూడి
మెలఁగ నానందించు మీనరాజుఁ
గనుఁగొని సంసారకాంక్షియై మాంధాత
నొక కన్య నడుగ నృపోత్తముండు
దరుణి నిత్తును స్వయంవరమునఁ జేకొను
మనవుడు ననుఁ జూచి యౌవనాంగి
యేల ముసలిఁ గోరు నిట్టట్టు వడఁకెడి
వాఁడఁ జాల నరసినాఁడ నొడల
జిగియు బిగియు లేని శిథిలుండఁ గరఁగింప
బాలఁ దిగిచికొను నుపాయ మెట్లు?
అదియునుం గాక.
బాల పువ్వుఁబోడి ప్రాయంపు వానిని
జెన్నువాని ధనము జేర్చువాని
మరిగెనేనిఁ గొంత మరుగుఁగా కెదిరిఁ ద
న్నెఱిఁగి ముసలితపసి నేల మరుగు?
అని విచారించి సౌభరి దన తపోబలంబునం జేసి ముసలితనంబు
విడిచి యెల ప్రాయంపుఁ గొమరుం డయి యలంకరించుకొని ముం
దట నిలువంబడిన మాంధాతయుఁ గన్నియల నగరు గాచికొని
యున్నవారికి సెలవు జేసిన వా ర మ్మునీంద్రుని నా రాజపుత్రిక
లున్న యెడకుఁ గొనిపోయి చూపిన.
“కోమలులార వీఁడు నలకూబరుఁడో; మరుఁడో; జయంతుఁడో;
యేమఱి వచ్చె; వీనిఁ దడవేల వరింతుము నేమ యేమ” యం
చా మునినాథుఁ జూచి చలితాత్మికలై సొరదిన్ వరించి రా
భామిను లందఱుం గుసుమబాణుఁడు గీ యని ఘంట వ్రేయఁగన్.
ఇట్లు రాజకన్యకల నందఱం జేకొని సౌభరి నిజతపఃప్రభావంబున
ననేక లీలావినోదంబులఁ గల్పించి.
గృహరాజముల యందుఁ గృతకాచలములందుఁ
గలువలు విలసిల్లు కొలఁకులందుఁ
గలకంఠ శుక మధుకర నినాదములచే
వర్ణనీయములైన వనములందు
మణివేదికలయందు మహనీయ పర్యంక
పీఠ లీలాశైల బిలములందు
శృంగారవతులగు చెలువలు పలువురు
తనపంపు చేయ సుస్థలములందు
వస్త్ర మాల్యానులేప సువర్ణహార
భూరి సంపద నిష్టాన్న భోజి యగుచుఁ
బూఁటపూఁటకు నొక వింత పొలుపుఁ దాల్చి
రాజకన్యల నందఱ రతులఁ దేల్చె.
పెక్కండ్రు రాజముఖులకు
నొక్కఁడు మగఁ డయ్యుఁ దనియకుండె మునీంద్రుం
డెక్కుడు ఘృతధారలచే
నక్కజమై తృప్తి లేని యనలుని భంగిన్.
ఇ వ్విధంబున.
ఆరామంబున మునివరుఁ
డా రామలతోడ బహువిహారమయుండై
గారాములఁ దన కిట్టట్టు
పోరాములు చేసి కొన్ని ప్రొద్దుల్ పుచ్చెన్.
అంత నొక్కనాఁడు మాంధాతృమేదినీవల్లభుండు “మునీశ్వరుం డెందుఁ
బోయెఁ గూఁతు లెక్కడ నలజడి పడుచున్నవారలో” యని తలంచి
వెదకవచ్చి, యొక్క మహాగహనంబున మణిమయ సౌధంబులం
జక్రవర్తియుంబోలెఁ గ్రీడించుచున్న తాపస రాజుం గని, సంతసించి,
వెఱఁగుపడి, మన్ననలం బొంది మెల్లన కూఁతులం బొడగని సత్క
రించి యిట్లనియె.
“నాతోడులారా! మీ పతి
మీ తోడే? పనుల యెడల మే లే” యనుడున్
“నాతోడిదె నాతోడిదె
తాతా మే” లనుచు ననిరి తరుణులు వరుసన్.
అంతఁ గొంతకాలమునకు బహుభార్యాచర్యుండగు సౌభరి యేకాం
తంబునఁ దన్నుఁ దాన చింతించుకొని, మీనమిథున సంగదోషం
బునం గాఁపురంబు దనకు నగపడుట యెఱింగి, పశ్చాత్తాపంబున
“ఉపవాసంబుల డయ్యుటో? విషయసంయోగంబు వర్జించుటో?
తపముం బూని చరించుటో? హరిపదధ్యానంబునన్ నిల్చుటో?
యుపలాపంబున నేల పొందితి? హతం బయ్యెం దపం బెల్ల నీ
కపట స్త్రీపరిరంభముల్ మునులకుం గైవల్య సంసిద్ధులే?
మునినఁట; తత్త్వవేదినఁట; మోక్షమకాని సుఖంబులెవ్వియుం
జనవఁట; కాంత లేఁబదట; సౌధచయంబఁట; వాసదేశముం,
దనయులు నైదువేలఁట; నిదానము మీనకుటుంబి సౌఖ్యముం
గనుటఁట; చెల్లరే! నగవుగాక మహాత్ములు చూచి మెత్తురే?
తపము జేయువాఁడు తత్త్వఙ్ఞుడగువాఁడు
నెలమి మోక్ష మిచ్ఛయించువాఁడు
నేకతంబు విడిచి యేర్పడనేరఁడు
కాఁపురంబు జేయుఁ గఱటి తపసి.”
అని దుఃఖించి, తన్నుం దాన నిందించుకొని, తన వేడబంబు వివే
కించుచు, నిహపరసాధకుండై, కాపురంబువిడిచి, సతులుం దానును
వానప్రస్థధర్మంబున నడవికిం జని, ఘోరతపంబు జేసి, శరీరంబు
గుదియించి, యగ్నిసహితుండై, పరబ్రహ్మంబు జొచ్చె; అంత.
మునిపతి వనమున కరిగిన
వనితలుఁ తోనరిగి ప్రాణవల్లభు గతికిం
జనిరి వెనుతవిలి విడువక
యనలము చన శిఖలు నిలువ కరిగిన భంగిన్.
