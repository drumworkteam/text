హరికళాసంజాతుఁడైన దత్తాత్రేయు
సేవించి సద్యోగసిద్ధిఁ బొంది
బహు యఙ్ఞ దాన తపంబులు గావించి
సకలదిక్కులు గెల్చి జయముతోడ
సతతంబు హరినామ సంకీర్తనము చేసి
ధనముల నొంది యుదారవృత్తి
యెనుబదియైదువే లేండ్లు భూచక్రంబు
ఘనకీర్తిఁ దనపేరుగాఁగ నేలె;
ముదిమిలేక తరుణమూర్తి యై యురుకీర్తి
నమరెఁ గార్తవీర్యుఁ డనఁగ విభుఁడు
నిజము వానిభంగి నేల యేలినయట్టి
రాజు నెఱుఁగ మెందు రాజముఖ్య!
అ య్యర్జునునకుం గల పుత్రసహస్రంబునం బరశురామునిబారికిం
దప్పి జయధ్వజుండు, శూరసేనుండు, వృషణుండు, మధువు, నూ
ర్జితుండు నను వారేవురు బ్రతికిరి; జయధ్వజునకుఁ దాళజంఘుం
డును, దాళజంఘునకు నౌర్వముని తేజంబున నూర్వురు గొడుకు
లును గలిగి; రందుఁ బ్రథముండు వీతిహోత్రుండు మధువునకు
వృక్ణుండు, వృక్ణునకుఁ బుత్రశతంబు పుట్టె; నందుఁ బ్రథముఁడు వృష్ణి;
మఱియు మధు వృష్ణి యదువుల యా వంశంబులవారు మాధ
వులు వృష్ణులు యాదవులు ననం బరఁగిరి; యదుపుత్రుం డైన
క్రోష్ణువునకు వృజినవంతుండు, వృజినవంతునకు శ్వాహితుండు,
శ్వాహితునకు భేరుశేకుండు, భేరుశేకునకుఁ జిత్రరథుండు, చిత్ర
రథునకు శశిబిందుండుం బుట్టిరి.
