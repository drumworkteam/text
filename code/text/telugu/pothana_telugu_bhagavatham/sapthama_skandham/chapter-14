మునివల్లభుఁ డజగరుఁ డను
సునయుండు హిరణ్యకశిపు సూనుండును ము
న్నొనరించిన సంవాదము
వినుమీ యర్థంబునందు వెలయు నరేంద్రా!
తొల్లి భగవత్ప్రియుం డయిన ప్రహ్లాదుండు కతిపయామాత్య సమే
తుండై లౌకికతత్వంబు నెఱింగెడికొఱకు లోకంబుల సంచరించుచు
నొక్క నాఁడు కావేరీతీరంబున సహ్యపర్వతతటంబున ధూళిధూసరి
తంబు లయిన కరచరణాద్యవయవంబులతోడ గూఢంబైన నిర్మల
తేజంబుతోఁ గర్మాకారవచోలింగ వర్ణాశ్రమాదుల నెవ్వరికి నెఱుంగఁ
బడక నేల నింద్రించుచు నజగర వ్రతధరుండైన మునిం గని డాయం
జని విధివత్ప్రకారంబున నర్చించి మునిచరణంబులకు శిరంబు
మోపి మ్రొక్కి యతని చరిత్రంబు దెలియ నిచ్చయించి యి ట్లనియె.
"భూమి నుద్యోగి యై భోగి యై యుండెడి
నరుని కైవడి మునినాథ! నీవు
ఘనశరీరము దాల్చి కదలవు చిత్ర ము
ద్యమయుక్తునకుఁ గాని ధనము లేదు
ధనవంతునకుఁ గాని తగు భోగములు లేవు
భోగికిఁ గాని సంపూర్ణమైన
తనువు లే దుద్యోగధనభోగములు లేక
నేల నూరక పడి నిద్ర పోవు
నీకు నెట్లు గలిగె నిరుపమ దేహంబు
సముఁడ వార్యుఁడవు విశారదుఁడవు
బుద్ధినిధివి జనులఁ బొగడవు దెగడవు
నిద్ర ప్రతిదినంబు నిలుప నేల?"
అని యిట్లు ప్రహ్లాదుం డడిగిన వికసితముఖుం డయి మునీం
ద్రుండు తదీయమధురాలాపసుధారసప్రవాహంబులు కర్ణంబులఁ
బరిపూర్ణంబులైన నతని నవలోకించి యి ట్లనియె.
"ఆంతరంగికదృష్టి నంతయు నెఱుఁగుదు
వార్యసమ్మతుఁడ వీ వసురవర్య!
విశ్వజంతువుల ప్రవృత్తి నివృత్తిల
క్షణముల నీ యెఱుంగనివి లేవు
భగవంతుఁ డగు హరి పాయక నీ మనో
వీథి రాజిల్లుచు వెలుఁగుఱేని
క్రమమున బహుళాంధకారంబు బరిమార్చుఁ
బరమ సాత్వికుఁడవు భద్రబుద్ధి
వైన నీవు నన్ను నడిగెదు గావున
విన్న ధర్మ మెల్ల విస్తరింతు
నిన్నుఁ జూడఁ గలిగె నీతోడి మాటలు
నాత్మశుద్ధి గలిగె ననఘచరిత!
వినుము; ప్రవాహకారిణి యై విషయంబులచేతం బూరింప రాని
తృష్ణచేతం బడి కర్మంబులఁ బరిభ్రామ్యమాణుండ నైన నేను నానా
విధ యోనుల యందుఁ బ్రవేశించుచు వెడలుచు నెట్టకేలకు మనుష్య
దేహంబు ధరియించి యందు ధర్మంబున స్వర్గద్వారంబును నధ
ర్మంబున శునకసూకరాది తిర్యగ్జంతు యోని ద్వారంబుల నొంది
క్రమ్మఱ మనుష్యుండై పుట్టవలయు నని వివేకించి సుఖరక్షణదుఃఖ
మోక్షంబులకొఱకు ధర్మంబు చేయు దంపతుల వ్యవహారంబు గని
సర్వక్రియానివృత్తి గలిగిన జీవుండు స్వతంత్రుం డై ప్రకాశించు నని
నిర్ణయించి భోగంబులు మనోరథజాతమాత్రంబులు గాని శాశ్వతం
బులు గావని పరీక్షించి నివృత్తుండనై యుద్యోగంబు లేక నిద్రిం
చుచుఁ బ్రారబ్దభోగంబులననుభవించుచు నుండుదు; ఇవ్విధంబునఁ
దనకు సుఖరూపంబైన పురుషార్థంబు దన యందుఁ గలుగుట
యెఱుంగక పురుషుండు శైవాలజాలనిరుద్ధంబు లైన శుద్ధజలంబుల
విడిచి యెండమావులు జలంబు లని పాఱెడు మూఢుని వడువున
సత్యంబుగాని ద్వైతంబుఁ జొచ్చి ఘోరసంసారచక్ర పరిభ్రాంతుం డై
దైవతంత్రంబు లైన దేహాదులచేత నాత్మకు సుఖంబును దుఃఖనాశం
బునుం గోరుచు నిరీశుం డైనవాని ప్రారంభంబులు నిష్ఫలంబు లగు;
అదియునుం గాక మర్త్యునకు ధనంబు ప్రాప్తంబయిన నది దుఃఖ
కరంబు గాని సుఖకరంబు గాదు; లోభవంతు లయిన ధనవంతులు
నిద్రాహారంబులు లేక రాజ చోర యాచక శత్రు మిత్రాది సర్వస్థలంబు
లందును శంకించుచు దానభోగంబులు మఱచి యుండుదురు;
ప్రాణార్థవంతులకు భయంబు నిత్యంబు; శోకమోహ భయక్రోధ రాగ
శ్రమాదులు వాంఛామూలంబులు; వాంఛ లే కుండవలయును.
సరఘల్ గూర్చిన తేనె మానవులకున్ సంప్రాప్త మైనట్లు లో
భ రతుల్ గూర్చిన విత్తముల్ పరులకుం బ్రాపించుఁ బ్రాప్తాశి యై
తిరుగం బోని మహోరగంబు బ్రదుకున్ దీర్ఘాంగమై యుండియుఁ
జిరకాలం బగు వాని వర్తనములం జింతించి యేకాంతి నై.
అజగరమును జుంటీఁగయు
నిజగురువులుగాఁ దలంచి నిశ్చింతుఁడ నై
విజనస్థలిఁ గర్మంబుల
గజిబిజి లేకున్నవాఁడ గౌరవవృత్తిన్.
అజిన వల్కల దుకూలాంబరంబులు గట్టి
యైన గట్టక యైన నలరుచుందు;
నాందోళికా రథ హయ నాగములనెక్కి
యైన నెక్కక యైన నరుగుచుందుఁ;
గర్పూర చందన కస్తూరికా లేప
మైన భూరజ మైన నలదికొందు;
భర్మశయ్యల నైనఁ బర్ణ శిలా తృణ
భస్మంబులం దైన బండు చుందు;
మానయుక్త మైన మానహీనం బైనఁ
దీయ నైన మిగులఁ దిక్త మైన
గుడుతు సగుణ మైన గుణవర్జితం బైన
నల్ప మైనఁ జాల నధిక మైన
లే దని యెవ్వరి నడుగను
రా దని చింతింపఁ బరులు రప్పించినచోఁ
గా దని యెద్దియు మానను
ఖేదము మోదమును లేక క్రీడింతు మదిన్.
నిందింప బరుల నెన్నఁడు
వందింప ననేక పీడ వచ్చిన మది నా
క్రందింప విభవముల కా
నందింపఁ బ్రకామ వర్తనంబున నధిపా!
ఇట్లు గోరికలు లేక యొక్క సమయంబున దిగంబరుఁడనై పిశాచంబు
చందంబున నుండుచుఁ బెక్కు దినంబులుం గోలెఁ బెనుఁబాఁప వర్త
నంబుఁ గైకొని నిమీలితలోచనత్వంబున నేకాంతభావంబు విష్ణుని
యందు జేర్చి వికల్పంబు భేదగ్రాహకచిత్తవృత్తులఁ జిత్తంబు నర్థరూప
విభ్రమంబు గల మనంబు నందు మనంబును నహంకారంబు నందు
నహంకారంబును మాయ యందు మాయను నాత్మానుభూతి యందు
లయంబు నొందించి సత్యంబు దర్శించుచు విరక్తి నొంది స్వాను
భవంబున నాత్మస్థితుండనై యుండుదుచ నీవు భగవత్పరుండవు
గావున రహస్యం బైన పరమహంసధర్మంబు స్వానుభవగోచరం బైన
తెఱంగున నీకు హృద్గోచరంబగు నట్లు చెప్పితి" ననిన విని.
ఘను నజగరమునివల్లభు
దనుజేంద్రుఁడు పూజ చేసి తగ వీడ్కొని నె
మ్మనమున సంతోషించుచుఁ
జనియెన్ నిజ గేహమునకు శశికులతిలకా!"
అనిన యుధిష్ఠరుం డి ట్లనియె.
"ననుఁ బోటి జడగృహస్థుఁడు
మునివల్లభ! యిట్టి పదవి మోదంబున నే
యనువునఁ జెందును వేగమ
వినిపింపుము నేఁడు నాకు విఙ్ఞాననిధీ!"
