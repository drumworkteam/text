మునివరుఁడొకనాఁడిమ్ములఁ
దననిజదేహంబు నవవిధంబులుగావిం
చి నయంబునఁదద్వీర్యముఁ
దనసతిగర్భమున నవవిధంబుగ నిలిపెన్
అది కారణంబుగాఁబెం
పొదవిన మునివలన దేవహూతియుఁగూఁతుల్
ముదమునఁగనెఁదొమ్మండ్రన్
ముదితయు మది సంతసించె మునివరుఁడంతన్
సన్యసింపగగోరిన సతి యెఱింగి
యాత్మఁబొడమిన సంతాపమగ్గలింపఁ
జింత వాటిల్లఁజెక్కిటఁజేయిసేర్చి
పదములను నేల వ్రాయుచుఁబలికెఁబతికి
అనఘ సంతాన పర్యంతంబు ననుఁగూడి
వర్తింతుననుచుఁబూర్వమునఁబలికి
కూఁతుల నిచ్చితి కొమరారనిప్పుడీ
తరుణులు పతులునుదమకుఁదార
యరసి వర్తింతురోయని భీతినొందెదఁ
గావున నీ పుత్రికలకుఁదగిన
వరుల సంపాదించి పరిణయంబులుసేసి
తత్త్వసంహిత నాకుఁదవిలి తెలుపు
సుతునిఁగృపసేసి ననుఁగావు సుజనవినుత
యర్థి సంసారదుఃఖంబునపనయింప
నర్హుఁడవు నీవ కావె మోహముననింత
కాలమూరకపోయెనేగతియులేక
ఉపరతి పుట్టె వైవాహిక సుఖోపగతానుభవంబులందు ముం
జపలతఁగామభోగరతిసంగముఁగోరి మహాత్మ నిన్ను న
చ్చఁపుఁదలపొప్పగాఁదెలియఁజాలక యేవరించుటన్ భవ
త్కృప ఫలియించె ముక్తినినుఁగేవలభక్తి భజింపఁగల్గదే
అదియునుంగాక
సమమతినొప్పు సత్పురుషసఖ్యము సద్గతి కారణంబు నీ
చమతివిలోలదుష్పురుషసఖ్యము దుర్గతిహేతువంచుఁజి
త్తమునఁదలంచి యోగిజనతానుత మిమ్ముభజింతుఁబ్రాణిసం
గమునఁబుణ్యపాపములుగైకొని పొందవె యెట్టివారలన్
అని యిట్లు వేదనాభర
మున మునుకుచుఁబలుకఁగర్దముండు
గనుఁగొని సరసిజనయనువ
చనములు మది సంస్మరించి సతికిట్లనియెన్
మనుసుత నీ మదిదుఃఖం
బునుబొందకుమచిరకాలమున భగవంతుం
డనఘుండక్షరుఁడు జనా
ర్దనుఁడు భవద్గర్భమందుదగ వసియించున్
వరనియమవ్రతనిష్టా
చరణనియుక్తాంతరంగసమధికవై సం
భరితతపోధనదాన
స్ఫురిత శ్రద్ధానుభక్తిపూర్వముగాఁగన్
హరి నారాయణు పాదపద్మములు సమ్యగ్భక్తిఁబూజింపు త
త్పురుషశ్రేష్టుఁడు మానసంబున భవత్పూజాసుంసంప్రీతుడై
కరమర్థిందరుణీశిరోమణి భవద్గర్భస్థుఁడై యుండి తాఁ
గరుణంజేయు భవన్మనోజనిత శంకాగ్రంథివిచ్ఛేదమున్
అనవుడు దేవహూతి హృదయంబున సంతసమంది యమ్మునీం
ద్రుని వచనక్రమంబునఁబరున్ భగవంతుననంతుఁబద్మలో
చను హరి విష్ణునర్చనముసల్పుచునుండగఁగొన్నియబ్దముల్
చనునెడ దానవాంతకుఁడు సమ్మతిఁగార్దమమైన తేజమున్
ధరియించి యమ్మునీంద్రుని
తరుణీగర్భంబువలన దనుజారి శమీ
తరుకోటరమున వైశ్వా
నరుఁడుదయించిన విధంబునన్ జనియించెన్
అయ్యవసరంబున నాకాశమున దేవ
తూర్యఘోషంబులుదుములమయ్యె
నందితదేవతాబృందంబులందంద
కురిసిరి మందారకుసుమవృష్టి
గంధర్వకిన్నరగానంబు వీతెంచె
నప్సరోగణము యాటలొప్పె
వావిరి దిక్కులఁగావిరి విరిసెను
దవిలి వార్ధులకలంతలును మానె
సాధుజనముల మనములు సంతసిల్లె
హోమవహ్నులు ప్రభలఁజెన్నొంది వెలిఁగెఁ
గుసుమఫలభరములనొప్పెఁగుజములెల్ల
సర్వసస్యాళి చెన్నొందె జగతిలోన
ఇట్టి మహోత్సవంబున దేవహూతికిందత్త్వబోధంబుఁగావించు
కొఱకుఁ దదీయగర్భంబుననుదయించిన పరబ్రహ్మస్వరూపుండైన
నారాయణుని దర్శించుకొఱకు మరీచి ప్రముఖమునిగణసమేతుం
డై చతుర్ముఖుఁడుసనుదెంచి యమ్మహాత్మునిదర్శించి కర్దమ
దేవహూతులంగనుంగొని యిట్లనియె
నుతచరితులార మీరలు
కృతకృత్యులు విష్ణుపూజఁగేవలభక్తిన్
మతి నిష్కపటులరై చే
సితిరి తదర్చనఫలంబుసేకూఱె మీకున్
శ్రితభయహరణుఁడు మునిజన
నుతచరితుఁడు పరుఁడు మీ మనోరథసిద్ధిన్
వితతముగఁగావించుటఁ
జతురత మీ జన్మమింక సఫలతఁబొందెన్
వినుడు సకాములునై హరి
ననుపమభక్తిన్ భజించునదె ముక్తికిఁజా
లును మీ పుణ్యంబేమని
కొనియాడఁగవచ్చు నీతికోవిదులార
అని వెండియుంగర్దమునిగనుంగొని యిట్లను భవదీయతనూభ
వలంబ్రకటశీలవ్రతాచారసంపన్నులైన మునివరేణ్యులకుంబెండ్లిసే
యుము అట్లయిన వారివలనబ్రజాసృష్టి బహువిధంబుల వృద్ధిం
బొందునని చెప్పి మఱియునిట్లనియె
అనఘ భవత్సుతుండు సముదంచితతేజుఁడునైన యిమ్మహా
త్మునిఁబరమేశునీశునజితున్ నలినాక్షునమేయునచ్యుతున్
ఘనునిననంతునాద్యునవికారునక్షరుఁగాఁదలంపుమీ
ఘనుఁడు సమస్త చేతననికాయహృదీప్సితదాయిగావునన్
మానితఙ్ఞానవిఙ్ఞానయోగంబులు
ననునుపాయంబులనొనరఁజేసి
యలవుమైఁగర్మజీవులనుద్ధరించుట
కొఱకునమ్మహితాత్మకుఁడు సమగ్ర
హాటకరుచిజటాజూటుండు సత్ఫుల్ల
పంకజనేత్రుండు పద్మవజ్ర
హలకులిశాంకుశ లలితరేఖాంకిత
చరణతలుండును సత్త్వగుణుఁడు
నగుచునిప్పుడు సరసీరుహాక్షి నీదు
గర్భమందుదయించెను ఘనుఁడు నీకుఁ
దత్త్వబోధంబుఁగావించుఁదావకీన
హృదయసంగతసంశయమెల్లఁబాపు
మఱియును
నుతికెక్కిసిద్ధగణసే
వితుఁడై ఘనసాంఖ్యయోగవిలసితతత్త్వ
స్థితినిరతుఁడగుచుఁగపిలా
ఖ్యతఁదనరిచరించునీజగత్రయమెల్లన్
