అని యిట్లు దుర్యోధనుం డాడిన దురాలాపంబులు దనకు మనస్తా
పంబు సేయం గార్యంబు విచారించి ధైర్యం బవలంబించి యొండు
వలుక నొల్లక శరశరాసంబులు విడిచి క్రోధంబు నండంచి విదురుండు
వనంబునకుం జని యందు.
విష్ణుస్వయంవ్యక్త విమలభూములను బ
విత్రంబులగు హరిక్షేత్రములను
నెలకొని దేవతానిర్మితహరిదివ్య
భూముల గంగాది పుణ్యనదుల
సిద్ధపురాణప్రసిద్ధ పుణ్యాశ్రమ
స్థలముల నుపవనము లందు
గంధమాధన ముఖక్ష్మాభృత్తటంబుల
మంజులగిరి కుంజ పుంజములను
వికచకైరవ పద్మ హల్లక మరంద
పాన పరవశ మధుకర గాన బుద్ధ
రాజహంస విలాస విరాజమాన
మగుచుఁ జెలువొందు పంకేరుహాకరముల.
మఱియును ఋష్యాశ్రమ వన
సరి దుపవన నద పుళింద జనపద గిరి గ
హ్వర గోష్ట యఙ్ఞశాలా
పుర దేవాయతన పుణ్యభూముల యందున్.
కూరలుఁ గాయలు నీళ్ళా
హారముగాఁ గొనుచు నియమ మలవడఁగ నసం
స్కారశరీరుం డగుచు ను
దారత నవధూతవేషధరుఁడై వరుసన్.
హర్షము గదురఁగ భారత
వర్షమునం గలుగు పుణ్యవరతీర్థము లు
త్కర్షం జూచుచు విగతా
మర్షుండై సంచరించె మనుజవరేణ్యా!
ఇట్లు సంచరించుచుఁ బ్రభాస తీర్థముకు వచ్చు నప్పుడు.
అరుగుచు దైత్యభేదన దయాపరిలబ్ద సమస్త మేదినీ
భరణధురందరుం డగుచుఁ బాండుసుతాగ్రజుఁ డొప్పుచుండ భూ
వర! విదురుండుఁ దన్నికటవర్యతమాలరసాల మాధవీ
కురవక మాలతీ వకుళ కుంజ లసత్తట మందు నున్నెడన్.
నరవర వేణుజానలవినష్ట మహాటవిమాడ్కిఁ బాండు భూ
వర ధృతరాష్ట్ర సూను లనివార్య నిరూఢ విరోధ మెత్తి యొం
డొరుల జయింపఁ గోరి కదనోర్విఁ గురుక్షితిపాలముఖ్యు లం
దఱు మృతు లౌటయున్ విని ఘనంబుగ శోకనిమగ్నచిత్తుఁడై.
ఆ యెడఁ గాలు దన్నక రయంబున నేఁగి సరస్వతీనదీ
తోయములందుఁ గ్రుంకి మునితుల్యుఁడు వే చనియెం దనూనపా
త్తోయరుహాప్త భార్గవ పృథుత్రిత సోమ సుదాస శక్తి భృ
ద్వాయు యమాభిధానయుత వాహినులం దనురక్తిఁ గ్రుంకుచున్.
వెండియుఁ బుణ్యభూములఁ బవిత్రసరిత్తులఁ జూచుచున్ రమా
మండనుఁ డుండు దివ్యరుచిమన్మణిచారుకవాట గేహళీ
మండిత సౌధగోపుర విమానము లున్నత భక్తిఁ జూచుచున్
నిండిన వేడ్కఁ గృష్ణు పద నీరజ చింతనుం డై క్రమంబునన్.
చని చని తొంటి మత్స్యకురుజాంగలభూము లతిక్రమించి చ
య్యన యమునానదిం గదిసి యచ్చట భాగవతున్ సరోజలో
చన దృఢభక్తు సద్గుణవిశారదు శాంతుని దేవమంత్రి శి
ష్యుని మహిత ప్రసిద్ధుఁ బరిశోషితదోషుఁ బ్రబుద్ధు నుద్ధవున్.
కని యనురాగ వికాసము
దన మనమునఁ దొంగిలింపఁ దగ గాఢాలిం
గన మాచరించి నెయ్యం
బునఁ గుశలప్రశ్న సేసి ముదమునఁ బలికెన్.
హరిభక్తులు పుణ్యాత్ములు
దురితవిదూరులు విరోధిదుర్దమబలులుం
గురుకులతిలకులు కుంతీ
వరసూనులు గుశలులే యవారిత భక్తిన్.
హరి దన నాభిపంకరుహమందు జనించిన యట్టి భారతీ
శ్వరుఁ డతిభక్తి వేడ యదువంశమునన్ బలకృష్ణమూర్తులై
పరఁగ జనించి భూభరముఁ బాపిన భవ్యులు రేవతీందిరా
వరులట శూరసేనుని నివాసమునన్ సుఖ మున్నవారలే?
కురుకులు లాదరింపఁగ సఖుఁడును నాప్తుఁడునై తనర్చి సో
దర తరుణీజనంబులను దత్పతులం గడు గారవంబునం
గరుణ దలిర్ప నాత్మజులకంటెఁ బ్రియోన్నతిఁ బ్రోచువాడు సు
స్థిరమతి నున్నవాఁడె వసుదేవుఁడు వృష్టికులప్రదీపకా!
కందర్పాంశమునం దనూజుఁ బడయం గామించి భూదేవతా
బృందంబున్ భజియించి తత్కరుణ దీపింపం బ్రభావంబు పెం
పొందన్ రుక్మిణి గన్ననందనుఁడు ప్రద్యుమ్నుండు భాస్వచ్చమూ
సందోహంబులు దన్నుఁ గొల్వ మహితోత్సాహంబునన్ మించునే.
సరసిజలోచన కరుణా
పరిలబ్ద సమస్త ధరణీపాలన మహిమం
బరమప్రీతి సుఖించునె
చిరవిభవోదారుఁ డుగ్రసేనుఁడు జగతిన్.
లలిత పతివ్రతామణి విలాసవతీతిలకంబు పార్వతీ
లలన గుమారుఁ గన్నటు సులక్షణ జాంబవంతీ లలామ ని
ర్మల గతిఁ గన్న పట్టి సుకుమారతనుండు విరోధిభంజనో
త్కలిక సుఖించునే గుణకదంబుఁడు సాంబుఁడు వృష్టిపుంగవా!
హరిపదసేవకుఁ డరి భీ
కరుఁ డర్జును వలన మిగులఁ గార్ముక విద్యల్
దిరముగఁ గఱచిన సాత్యకి
వరసుఖ విభవముల నున్నవాఁడె ధరిత్రిన్?
జలజాతాంకుశ చక్ర చాప కులిశ ఛత్రాది రేఖాంకితో
జ్జ్వల గోవింద పదాబ్జ లక్షిత విరాజన్మార్గ ధూళిచ్ఛటా
కలితాంగుండు విధూతకల్మషుఁడు నిష్కామైక ధర్ముండు స
త్కులజాతుండన నొప్పు నట్టి ఘనుఁ డక్రూరుండు భద్రాత్ముఁడే?
శ్రుతులును గ్రతుజాతము స
మ్మతిఁ దాల్చినయట్టి వేదమాతగతిన్ శ్రీ
పతిఁ దనగర్భంబున ర
క్షితుఁ జేసిన గరిత దేవకీసతి సుఖమే.
మఱియు మహాత్మా! మహితోపాసకు లగువారల కోర్కులు నిండింప
జాలిన పరమేశ్వరుండు శబ్దశాస్త్రంబునకుం గారణంబని తన్ను నఖిల
దేవతాజనంబు లగ్గింపం గల మేటి యగుటంజేసి మనోమయుండును
సకల జీవ చతుర్వి ధాంతఃకరణంబు లైన చిత్తాహంకార బుద్ధి మనం
బులకుం గ్రమంబున వాసుదేవ సంకర్షణ ప్రద్యు మ్నానిరుద్ధులధి
దేవతంబు లగుదు రట్టి చతుర్విధ తత్త్వంబులకుఁ దుర్యం బైన
తత్త్వంబును నైన యనిరుద్ధకుమారుండు సంతోషచిత్తుం డగునే
యని.
ఇతారారాధనము మాని కృష్ణుఁ గమలాధీశుం బయోజాసనా
ర్చితు భక్తిన్ నిజనాథుఁగా సతతమున్ సేవించు పుణ్యుల్ జగ
న్నుతు లధ్యాత్మ విదు ల్మహాభుజులు మాన్యుల్ ధర్మమార్గు ల్సము
న్నతి సత్యాత్మజ చారుదేష్ణ గదు లానందాత్ములే యుద్ధవా!
క్రోధమాత్సర్యధనుండు సుయోధనుండు
వొలుచు నెవ్వనిసభఁ జూచి కలుష మొదవి
మనములోన నసూయానిమగ్నుఁ డయ్యె
నట్టి ధర్మజుఁ డున్నాడే? యనఘచరిత!
ఘనగదాభ్యాస చిత్ర సంగతుల మెఱసి
కురుకుమారుల భూరి సంగరము లోన
హతులఁ గావించి వెలసినయట్టి జెట్టి
వాయుతనయుండు గుశలియై వఱులునయ్య?
హరికరుణాతరంగిత కటాక్ష నిరీక్షణ లబ్ద శౌర్య వి
స్ఫురణఁ దనర్చి తన్ను నని బోయగతిన్ గిరీశుం డెదర్చినన్
పరవశ మొప్పఁగా గెలిచి పాశుపతాస్త్రముఁ గొన్న శత్రు భీ
కరుఁడు ధనంజయుండు సుభగస్థితి మోదము నొందుచుండునే?
తెఱఁగొప్పన్ జననీవియోగమునఁ గుంతీస్తన్యపానంబు సో
దర సంరక్షయుఁ గల్గి దేవవిభు వక్త్రస్థామృతంబున్ ఖగే
శ్వరుఁ డర్థిం గయికొన్న మాడ్కిఁ గురువంశ శ్రేణి నిర్జించి త
ద్ధరణీరాజ్యముఁ గొన్న మాద్రికొడుకుల్ ధన్యాత్ములే? యుద్ధవా!
పాండుభూమీశ్వరుండు సంప్రాప్తమరణుఁ
డైన శిశువులఁ బ్రోచుటకై నిజేశుం
గూడి చనకున్న యట్టి యా కుంతీభోజ
తనయ జీవించునే నేఁడు? మనుచరిత్ర!"
అని వెండియు.
అనుజాతుండగు పాండుభూవిభుండు నిర్యాణంబునుంబొందనా
తనిపుత్రుల్ తనుఁజేరవచ్చినను మాధ్యస్థ్యంబుఁబోఁదట్టి యె
గ్గొనరించెన్ ధృతరాష్ట్రభూవిభుఁడట్లూహింపఁగా నెగ్గుసే
సినవాఁడేయగుగాక మేలుగలదే చింతింపఁగానుద్ధవా
అనుజుఁడు వీఁడనకయ తన
తనయులునను వెడలనడువఁదానూరకయుం
డిన ధృతరాష్ట్రుఁడు నరకం
బునఁబడు నాదైనదుఃఖమునననఘాత్మ
అదియునుంగాక పరమశాంతుండవైన నీమనంబున దుఃఖంబు
కర్తవ్యంబుగాదంటేని
నరలోకవిడంబనమున
హరి పరమపరుండు మానవాకృతితో ని
ద్ధరఁబుట్టి యాత్మమాయా
స్ఫురణన్ మోహింపఁజేయు భూజనకోటిన్
కావుననమ్మహాత్ముని వికారవిదూరుని సర్వమోహమా
యావిలయమానసుండనగునప్పుడు సంసృతిదుఃఖినౌదున
ద్ధేవుని సత్కృపామహిమఁదేలినవేళ సుఖింతునేనకా
దావిధిశంకరప్రభృతులవ్విభుమాయఁదరింపనేర్తురే
అయిననమ్మహాత్ముని కరుణాతరంగితాపాంగపరిలబ్దవిఙ్ఞానదీ
పాంకురనిరస్తసమస్తదోషాంధకారుండనగుటంజేసి మదీయ చిత్తం
బు హరిపరాయత్తంబయిన కారణంబుననుదత్త్వంబు సతంతంబు
నిరీక్షించుచునుండుదు మఱియును
అట్టి సరోజాక్షుఁడాత్మీయపదభక్తు
లడవులనిడుమలఁగుడుచుచుండ
దౌత్యంబుసేయఁగొందఱువిరోధులు హరి
బద్ధునిఁజేయ సన్నద్ధులైన
బలహీనుమాడ్కిమార్పడలేఁడ యసమర్థుఁ
డని తలంచెదవేనినచ్యుతుండు
పరుల జయింపనోపక కాదు విద్యాభి
జాత్యధనంబుల జగతిఁబెక్కు
బాధలనలంచు దుష్టభూపతులనెల్ల
సైన్యయుక్తంబుగాననిసంహరించు
కొఱకు సభలోననప్పుడా కురుకుమారు
లాడు దుర్భాషణములకునలుగఁడయ్యె
జననంబందుటలేని యీశ్వరుఁడుదా జన్మించుటెల్లన్ విరో
ధినిరాసార్థము వీతకర్ముఁడగునద్దేవుండు కర్మప్రవ
ర్తనుఁడౌటెల్లఁజరాచరప్రకటభూతశ్రేణులంగర్మవ
ర్తనులంజేయఁదలంచి కాక కలవే దైత్యారికింగర్మముల్
హరి నరులకెల్లఁబూజ్యుఁడు
హరి లీలామనుజుఁడును గుణాతీతుఁడునై
పరఁగిన భవకర్మంబులఁ
బొఁరయండఁట హరికిఁగర్మములు లీలలగుచున్
మదిఁదనశాసనమిడి నిజ
పదములు సేవించు లోకపాలాదుల పెం
పొదవింప యదుకులంబున
నుదయించెను భువిని బలసహోదరుఁడగుచున్
చలనమందక భూరి సంసరణతరణ
మైనసత్కీర్తి దిక్కులనతిశయిల్లి
వఱల సమమతియైయున్న వాఁడె కృష్ణుఁ
డనుచునుద్దవుని విదురుఁడడుగుటయును
అట్టియెడనయ్యుద్ధవుండు
