విను మనఘ కృతయుగంబున
మునినాథుండయిన కర్దముఁడు ప్రజల సృజిం
పను వనజసంభవునిచే
త నియుక్తుడగుచు మది ముదము సంధిల్లన్
ధీరగుణుఁడు సరస్వతీతీరమందుఁ
దవిలి పదివేలదివ్యవత్సరములోలిఁ
దపముసేయుచునొకనాఁడు జపసమాధి
నుండి యేకాగ్రచిత్తుఁడై నిండు వేడ్క
వరదుఁబ్రసన్ను మనోరథ
వరదానసుశీలునమరవంద్యు రమేశున్
దురితవిదూరు సుదర్శన
కరుఁబూజించిననతండు కరుణాకరుఁడై
అంతరిక్షంబునంబ్రత్యక్షంబైన
తరణిసుధాకరకిరణసంమంచిత
సరసీరుహోత్పల స్రగ్విలాసు
కంకణనూపురగ్రైవేయముద్రికా
హారకుండలకిరీటాభిరాము
కమనీయసాగరకన్యకాకౌస్తుభ
మణిభూషణోద్భాసమాన వక్షు
సలలితదరహాసచంద్రికాధవళిత
చారుదర్పణవిరాజత్కపోలు
శంఖచక్రగదాపద్మచారుహస్తు
నలికులాలకరుచిభాస్వదలికఫలకు
పీతకౌశేయవాసుఁగృపాతరంగి
తస్మితేక్షణుఁబంకజోదరుని హరిని
మఱియు శబ్దబ్రహ్మశరీరవంతుండును సదాత్మకుండును ఙ్ఞానై
కవేద్యుండును వైనతేయాంసవిన్యస్తచరణారవిందుండునున యి
నగోవిందునిగనుంగొని సంజాతహర్ష లహరీ పరవశుండను లబ్ద
మనోరథుండునునగుచు సాష్టాంగదండప్రణామంబులాచరించి
తదనంతరంబ
ముకుళితకరకమలులుండయి
యకుటిలసద్భక్తిపరవశాత్మకుఁడగుచున్
వికచాంభోరుహలోచను
నకునిట్లనియెందదాననముఁగనుఁగొనుచున్
అబ్జాక్ష సకలభూతాంతరాత్ముఁడవనఁ
దనరుచుండెడి నీదు దర్శనంబుఁ
దలకొని సుకృతసత్ఫలభరితంబులై
నట్టి యనేక జన్మానుసరణ
ప్రకటయోగక్రియాభ్యాసనిరూఢులై
నట్టి యోగీశ్వరులాత్మఁగోరి
యెంతురు యోగీశ్వరేశ్వర యే భవ
త్పాదారవింద సందర్శనంబు
గంటి భవవార్థిఁగడవంగఁగంటి మంటిఁ
గడఁగి నా లోచనంబుల కలిమి నేఁడు
తవిలి సఫలతనొందె మాధవ ముకుంద
చిరదయాకర నిత్యలక్ష్మీవిహార
అదియునుంగాక దేవా భవదీయ మాయావిమోహితులై హత
మేధస్కులై సంసారపారావారోత్తారకంబులైన భవదీయపాదారవిం
దంబులుదుచ్చవృత్తికాములయి సేవించి నిరయగతులైనవారికిం
దత్కాయయోగ్యంబులగు మనోరథంబులనిత్తువు అట్టి సకాము
లైనవారిఁనిందించు నేనును గృహమేధధేనువునశేషమూలయుం
ద్రివర్గకారణయుం సమానశీలయునయిన భార్యంబరిణయంబుగా
నపేక్షించి కల్పతరుమూలసదృశంబులైన భవదీయ పాదారవిందం
బులు సేవించితి అయిననొక్క విశేషంబు గలదు విన్నవించెదనవ
ధరింపుము బ్రహ్మాత్మకుండవయిన నీదు వచస్తంతు నిబద్దులై
లోకులు కామహతులైరఁట ఏనును వారలననుసరించినవాఁడ నై
కాలాత్మకుండవైన నీకునభిమతంబగునట్లుగాఁగర్మమయంబైన
భవదాఙ్ఞాచక్రంబుననుసరించుటకుఁగాని మదీయ కామంబుకొఱ
కుఁగాదు భవదీయ మాయావినిర్మితంబునుగాలాత్మకభూరివేగ
సమాయుక్తంబునునధిమానససమేత త్రయోదశమాసాంరంబును
షష్ట్యుత్తరశతత్రయాహోరాత్రమయపర్వంబును ఋతుషట్కసమా
కలితనేమియుంజాతుర్మాస్యత్రయవిరాజితనాభియునపరిమిత
క్షణలవాదిపరికల్పిత పత్రశోభితంబునుంగాలాత్మక భూరివేగసమా
యుక్తంబునునైన కాలచక్రంబు సకల జీవనికరాయుర్గ్రసనతత్పరం
బగుంగాని కామాభిభూత జనానుగత పశుప్రాయులగు లోకుల
విడిచి భవపరితాపనివారణకారణంబయిన భవదీయచరణాతపత్ర
చ్ఛాయాసమాశ్రయులై తావకీనగుణకథన సుధాస్వాదనరుచిర
లహరీ నిరసితసకలదేహధర్ములైన భగవద్భక్తజనాయుర్హరణ
సమర్థంబుగాకుండునని వెండియు
అనఘా యొక్కఁడవయ్యునాత్మకృతమాయాజాతసత్త్వాది శ
క్తినికాయస్థితినీ జగజ్జననవృద్ధిక్షోభహేతుప్రభా
వనిరూఢిందగుదూర్ణనాభిగతి విశ్వస్తుత్య సర్వేశ నీ
ఘనలీలామహిమార్ణవంబుఁగడవంగా వచ్చునే యేరికిన్
దేవ శబ్దాదివిషయసుఖకరంబగు రూపంబు విస్తరింపఁజేయుటె
ల్లనస్మదనుగ్రహార్థంబుగాని నీకొఱకుంగాదాత్మీయమాయాపరి
వర్తితలోకతంత్రంబుగలిగి మదీయమనోరథసుధాప్రవర్షివైన నీకు
నమస్కరించెద
అని యిబ్భంగి నుతించినన్ విని సరోజాక్షుండు మోదంబునన్
అని యిబ్భంగి నుతించినన్ విని సరోజాక్షుండు మోదంబునన్
యనురాగస్మితచంద్రికాకలితశోభాలోకుఁడై యమ్మునీం
ద్రునిఁగారుణ్యమెలర్పఁజూచి పలికెన్ రోచిష్ణుఁడై వ్రేల్మిడిన్
మునివర యేకోరిక నీ
మనమునఁగామించి నను సమంచిత భక్తిన్
నెనరునఁబూజించితి నీ
కనయమునా కోర్కి సఫలమయ్యెడుఁజుమ్మీ
అని యానతిచ్చి ప్రజాపతిపుత్రుండును సమ్రాట్టునునైన స్వాయం
భువమనువు బ్రహ్మావర్తదేశంబునందు సప్తార్ణవమేఖలామండిత
మహీమండలంబుఁబరిపాలించుచున్నవాఁడు అమ్మహాత్ముండపర
దివసంబుననిందులకు శతరూపయను భార్యాసమేతుండై భర్తృ
కామ యగు కూఁతుందోడ్కొని భవదీయసన్నిధికింజనుదెంచి
నీకుననురూపవయశ్శీలసంకల్పగుణాకర యైన తన పుత్రింబరిణ
యంబుగావించు భవదీయమనోరథంబు సిద్ధించు ననుంజిత్తం
బున సంస్మరించుచుండునమ్మనుకన్య నిను వరించి భవద్వీర్యం
బువలననతిసౌందర్యవతులయిన కన్యలందొమ్మండ్రంగను ఆ క
న్యకానవకంబునందు మునీంద్రులు పుత్రోద్పాదనంబులుసేయం
గలరు నీవు మదీయ శాసనంబును ధరియించి మదర్పితాశేష
కర్ముండవగుచు నైకాంతికస్వాంతంబున భూతాభయదానదయా
చరితఙ్ఞానివై నా యందు జగంబులుగలవనియు నీ యందునేఁ
గలననియునెఱింగి సేవింపుము చరమకాలంబునననుంబొంద
గలవు భవదీయవీర్యంబువలన నేను నీ భార్యాగర్భంబుఁబ్రవేశించి
మత్కళాంశంబునఁబుత్రుండనై సంభవించి నీకుందత్త్వసంహితను
పన్యసింతును అని జనార్దనుండుగర్దమునకెఱింగించి యతండు
గనుగొనుచుండనంతర్హితుండై
అతుల సరస్వతీసరిదుదంచిత బాలరసాలసాలశో
భితతటతుంగరంగమగు బిందుసరంబు వినిర్గమించి యం
చితగరుడాధిరోహణముసేసి తదీయగరుత్ప్రభూత ఋ
క్ప్రతతివిలక్షణక్రమవిరాజితనాదము వించు మోదియై
అరిగె వికుంఠధామమునకంత సకామనుఁడైన కర్దముం
డరయ విమోహియై మనమునందును ముందట వచ్చు కోరికల్
పిరిగొనుచుండఁదత్క్షణమ బిందుసరంబునకేగి యిందిరా
వరుఁదలపోయుచుండె జనవంద్యుఁడు భక్తినితాంతచిత్తుఁడై
