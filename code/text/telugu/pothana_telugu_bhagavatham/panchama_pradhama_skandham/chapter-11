మఱియు నా భరతుండు శ్రీవత్స కౌస్తుభ వనమాలాలంకృతుండును,
సుదర్శనాద్యాయుధోపలక్షితుండును, నిజభక్తజనహృదయారవింద
నివాసుండును, బరమపురుషుండును నైన వాసుదేవుని యందు
నధికభక్తి ననుదినంబును జేయుచుఁ నేఁబదిలక్షలవేలేండ్లు రాజ్యంబు
చేసి పితృ పితామహాద్యాయాతంబగు నా ధనంబును యథార్హంబుగఁ
బుత్రులకుఁ బంచియిచ్ఛి బహువిధ సంపదలుగల గృహంబును బాసి
పులహాశ్రమంబున కరిగె; నంత.
ఏ యాశ్రమంబున నిందిరాధీశ్వరుఁ
డచ్ఛటి వారల నాదరించి
ప్రత్యక్షమున నుండుఁ బాయక యెప్పుడు
నట్టి రమ్యం బైన యాశ్రమమున
నిలిచి సాలగ్రామములు గల గండకీ
నది యెందు నెంతయుఁ గదిసి యుండు
నచ్చోట నేకాకి యగుచును భరతుండు
బహువిధ నవపుష్ప పల్లవముల
నతుల తులసీ దళంబుల నంబువులను
గందమూలాది ఫలములఁ గంజములను
ఘనత నర్చించి నిచ్ఛలుఁ దనివిలేక
సేవ చేయుచు నుండె నా శ్రీపు హరిని.
దానం జేసి విగత విషయాభిలాషుండై శమదమాది గుణంబులు గలిగి
యథేచ్ఛంజేసి యెడతెగక పరమపురుషుని పరిచర్యా భక్తిభరంబున
శిథిలీకృత హృదయగ్రంథిఁ గలిగి సంతోషాతిశయంబునం బులకితాం
గుండు, నానంద బాష్పనిరుద్ధావలోక నయనుండు నగుచు నిజ
స్వామి యైన హరిచరణారవిందానుధ్యాన పరిచిత భక్తియోగంబునం
బరమానంద గంభీర హృదయంబను నమృత హ్రదంబున నిమగ్నుం
డగుచుఁ దానపుడు పూజించు పూజ నెఱుంగక యిట్లు భగవద్వ్ర
తంబు ధరియించి యేణాజిన వాసస్త్రిషవణ స్నానంబుల నార్ధ్రకుటిల
కపిశ వర్ణ జటాకలాపంబులు గలిగి మార్తాండాంతర్గతుండయిన పర
మేశ్వరుని హిరణ్మయ పురుషునింగాఁ దలంచుచు ని ట్లనియె.
కర్మఫలంబులఁ గడఁక నిచ్చుచు మనో
వ్యాపారమున నిట్టి యఖిలలోక
ములఁ జేసి యా లోకములకు నంతర్యామి
యగుచుఁ బ్రవేశించి యంత మీఁద
నానంద రూప మైనట్టి బ్రహ్మముఁ గోరు
చున్న జీవునిఁ దనలోని యోగ
శక్తిచేఁ దగ ననిశంబుఁ బాలన చేయు
చుండి యంతటను మార్తాండమధ్య
వర్తి యగుచు నిట్లు వఱలుచు జగముల
యందు నుండి ప్రకృతిఁ బొంద కంత
నతుల దివ్యమూర్తియైన యానంద రూ
పమును శరణ మొందె భరతవిభుఁడు.
అంత నా భరతుం డొక్కనాఁ డా మహానదిం గృతాభిషేకుండయి ము
హుర్తత్రయం బంతర్జలంబులందుఁ బ్రణవోచ్ఛారణంబు చేయుచుండు
సమయంబున, నిర్భరగర్భిణియగు నొక్క హరిణి జలార్థినియై యొంటి
జలాశయ సమీపంబునకు వచ్చి, జలపానంబు చేయు నెడ నాయ
సమీపంబున మృగపతి గర్జించి లోకభయంకరంబుగ నాదంబు చే
నా హరిణి స్వభావంబున భీత యగుటం జేసి బెగ్గడిలి హరి విలో
కనవ్యాకుల చిత్తయై దిగ్గన నదిరి గగనంబునకు నెగిరి. యపగత తృష్ణ
యగుచు నదినుల్లంఘించు నెడ నధిక భయంబునం జేసి యా
గర్భంబు యోని ద్వారంబున గళితంబై జలంబులం బడియె; నా హరిణి
యుల్లంఘనాది భయంబునం జేసి తత్తీరీరంబున నుండు గిరిదరిం
బడి శరీరంబుఁ బాసె; నంత నా హరిణపోతంబు జలంబులం దేలుచున్న
భరతుండు గను విచ్చి చూచి కరుణార్ద్ర చిత్తుండై మృత జనని యగు
నా హరిణపోతంబును దన యాశ్రమంబునకుం గొంపోయి మిక్కిలి ప్రీతిం
జేసి యుపలాలనంబు చేయుచుండఁ బోషణ పాలన ప్రీణన లాలనాను
ధ్యానంబుల భరతునకు నాత్మనియమంబు లైన యష్టాంగయోగంబు
లును బరమపురుష పూజా పరిచర్యాదులు నొక్కొక్కటిగఁ గ్రమక్రమం
బునం గొన్ని దినంబులకు సమస్తంబును నుత్సన్నం బయ్యె; అంత.
ఘనతపము చలన మొందుట
యును భరతుం డెఱుఁగ కాత్మయోగంబునఁ జ
య్యనఁ బాసె హరిణపోతముఁ
దన మదిలో నిల్పి ప్రీతి దప్పక పలికెన్.
అక్కట! తల్లిఁ బాసి హరిణార్భక మాప్తులు లేమిఁజేసి యే
దిక్కునులేక యున్న నిటఁ దెచ్చితి; నా యెడ నీ మృగార్భకం
బెక్కుడు ప్రేమ చేసి చరియించుచు నున్నది; నాదు సన్నిదిన్
మక్కువ చేసి దీనిఁ గడు మన్ననలం దగఁ బ్రోతు నెంతయున్.
శరణని వచ్చిన జంతువుఁ
గరుణం గను విచ్చి చూచి కాచిన పుణ్యం
బరయఁగ నధికం బని ము
న్గర మెఱిఁగించిరి మునీంద్రగణములు ప్రేమన్.
అని యిట్లు హరిణపోతంబుం దన యాశ్రమంబున నత్యాసక్తిం జేసి
యాసన శయనాటన స్నాన సమిత్కుశ కుసుమ ఫల ఫలాశ మూ
లోదకాహరణ దేవపూజాజపాదుల యెడం దన యొద్ధన యునిచి
కొనుచు వృక సాలావృకాది క్రూరమృగంబుల వలని భయంబున
వనంబుల వెనువెంటం దిరగుచు నధిక ప్రణయభరపరీతహృదయుం
డగుచు నతి స్నేహంబునంజేసి కొంతసేపు స్కంధంబుల వహించుచు;
మఱి కొంతతడ వురంబున నుత్సంగంబున నుంచికొని లాలించుచు
సంతసంబు నొందు; మఱియు నా భరతుండు నిత్యనైమిత్తికాది క్రియా
కలాపంబు నిర్వర్తించు నెడ నంతనంత లేచి హరిణ కుణకంబుఁ జూచుచుఁ
గించిత్స్వస్థ హృదయుండై దాని నాశీఃపరంపరల నభినందించుచుఁ
జుంబనాదులఁ బ్రీతి చేయుచు నతిమోహంబునం బెంచుచుండు నెడ.
గురువులు వాఱి బిట్టుఱికి కొమ్ములఁ జిమ్ముచు నంతనంత డ
గ్గఱుచును గాలుద్రవ్వుచు నఖంబుల గీఱుచు గాసి చేయుచు
న్నొఱగుచు ధారుణీశ్వరుని యూరువులన్ శయనించి యంతలో
నఱకడ మెక్కుచుం బొదిలి యాడుచు నా హరిణంబు లీలతోన్.
గరిమ నీ గతి మెల్లన కెరలు వొడిచి
చెలఁగి యాడంగ భరతుండు చిత్త మందు
సంతసిల్లుచు నుండె నాశ్రమముఁ బాసి
హరిణడింభక మంతలో సురిఁగి చనిన.
భరతుం డంతం దన్మృగశాబకంబు గానంబడమికి వ్యాకులిత చిత్తుం
డగుచు నష్టధనుండునుం బోలె నతిదీనుండై కరుణతోడం గూడి
తద్విరహవిహ్వల మతియై దానిన తలంచుచు నతి శోకంబుతో
మనంబున దుఃఖించి యి ట్లనియె.
"హరిణపోతంబ! నీకు వనాంతమందుఁ
గ్రూర మృగబాధ లేకుండఁ గోరుచుండఁ
దలఁగి పోయితె" యనుచుఁ జిత్తంబునందు
రాజవృషభుండు భరతుఁ డారాట మంది.
"తల్లి చచ్చిన హరిణపోతంబు వచ్ఛి
పుణ్య హీనుండ నగు నన్నుఁ బొంది పాసె;
నేమి చేయుదు? నే నింక నెట్లు గందుఁ?
జేరి యే రీతిఁ గాంచి రక్షించుకొందు?
కట్టా! యీ యాశ్రమమునఁ
బుట్టిన తృణచయము మేసి పొదలిన హరిణం
బిట్టట్టుఁ దిరుగు చుండఁగఁ
బట్టి మృగేంద్రుండు గొట్టి బాధించె నొకో?"
ఇట్లు భరతుండు హరిణకుణక క్షేమంబు గోరుచు నెప్పుడు వచ్చి
నన్ను సంతోషపఱచు? నానా ప్రకారంబులైన తన గతులచేత నన్ను
నెప్పు డానందంబు నొందించు? ధ్యానసమాధి నున్నప్పుడు నన్నుఁ
గొమ్ముల గోఁకుచు నుండు; నట్టి వినోదంబు లెప్పుడు గనుఁగొందు
దేవ పూజా ద్రవ్యంబులు ద్రొక్కి మూర్కొనినం గోపించి చూచినం
గుమారుడుంబోలె దూరంబునకుం జని నిలిచి మరల నేఁ బిలిచిన
వెనుక నిలిచి యుండు; నిట్టి మెలఁకువ స్వభావంబులు గలుగుట
యెట్టులు? ఈ భూదేవి యెంత తపంబు చేసినదియో? యా హరిణ
పాదస్పర్శంబులం బవిత్రయైన భూమి స్వర్గాపవర్గకాములైన మును
లకు యఙ్ఞార్హ యగు నట్టి హరిణపోతంబు నెట్లు గనుఁగొందు? అదియు
నుంగాక భగవంతుండగు చంద్రుండు మృగపతిభయంబున మృత
జననియు, స్వాశ్రమపరిభ్రష్టంబునైన మృగశాబకంబును గొనిపోయి
పెంచుచున్నవాఁడో? మున్ను పుత్రవియోగతాపంబునం జంద్రకిరణం
బులం బాపుదు; ఇప్పుడు హరిణపోతంబు దన శరీర స్పర్శంజేసి
చంద్రకిరణంబులకన్న నధికం బగుచుం బుత్ర వియోగతాపంబు
నివర్తింపం జేసె ననుచుం బెక్కు భంగుల హరిణ నిమిత్తంబులైన
మనోరథంబులచేతం బూర్వకర్మవశంబున యోగభ్రష్టుండగు భర
తుండు భగవదారాధనంబు వలన విభ్రంశితుం డగుచు నితర జాతిం
బుట్టిన హరిణపోతంబుమీఁది మోహం బగ్గలం బగుచుండ నుండె;"
అని పలికి శుకయోగీంద్రుండు మఱియు ని ట్లనియ.
జననాథ! మున్ను మోక్షవిరోధ మని పాయఁ
గా రాని పుత్రాదికంబు నెల్లఁ
బాసి తపస్వియై భరతుండు హరిణ శా
బక పోషణంబునఁ బాలనమున
నతి లాలనప్రీణనానుషంగంబుల
మూషకబిల మతిరోషమునను
సర్పంబు చొచ్చిన చందంబునను యోగ
విఘ్నంబు మిక్కిలి విస్తరిల్లెఁ
గాన యెంతవానికైనను గాలంబు
గడవ రామి నట్లు గాక పోదు
పరమమునుల కైనఁ బాయవు కర్మంబు
లొరు లనంగ నెంత? నరవరేణ్య!
ఇట్లు భరతుండు మృగవియోగ తాపంబు నొందుచుండు నెడ నా మృగ
శాబకంబు చనుదెంచిన సంతసిల్లుచుండె; నంత నొక్కనాఁడు.
