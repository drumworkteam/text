నరవరేణ్యుఁడైన నాభి సంతానార్థ
మంగనయును దాను యఙ్ఞ పురుషుఁ
డయిన వాసుదేవు నతుల భక్తి శ్రద్ధ
లను జెలంగి పూజ లొనరఁ జేసి.
మఱియుం బ్రవర్గ్య సంఙ్ఞికంబు లగు ధర్మంబులు శ్రద్ధా విశుద్ధ ద్రవ్య
దేశ కాల మంత్రర్త్విగ్దక్షిణా విధాన యోగంబులం బరమేశ్వరుని మెప్పిం
చిన నెవ్వరికిం బ్రసన్నుండు గాని పుండరీకాక్షుండు భక్తవత్సలుం
డై సురుచి రావయవంబులతో యజన శీలం బయిన యాతని
హృదయంబు నందుఁ బాయని రూపంబు గలిగి మనోనయనానంద
కరావయవంబులు గల తన స్వరూపం బాతనికిఁ జూపం దలంచి.
అంత నావిష్కృత కాంత చతుర్భుజం
బులును బీతాంబరంబును వెలుంగ
శ్రీవత్సకౌస్తుభ శ్రీరమా చిహ్నంబు
లురమందురమ్యమై యిరవు పడఁగ
శంఖ చక్ర గదాంబుజాత ఖడ్గాది ది
వ్యాయుధంబులు చేతులందు మెఱయ
నతులిత నవ రత్నహాట కాంకిత నూత్న
ఘనకిరీటద్యుతు ల్గడలుకొనఁగఁ
గర్ణ కుండల కటిసూత్ర కనకరత్న
హార కేయూర వరనూపురాది భూష
ణముల భూషితుఁడైన శ్రీనాయకుండు
దంపతుల కప్పు డెదురఁ బ్రత్యక్ష మయ్యె.
ఇట్లు ప్రత్యక్షమగు పరమేశ్వరునకుఁ
బెన్నిధానంబుఁ గనుఁగొన్న పేద మాడ్కి
హర్షమున ఋత్విగాది కులవనతాస్యు
లగుచు నభినుతి చేసిచ రి ట్లనుచు నపుడు.
"పరిపూర్ణుఁడ వై యుండియ
మఱువక మా పూజ లెల్ల మన్నింతువు; నీ
చరణార వింద సేవయు
ధరఁ బెద్దలు వినిచి నటుల దగఁ జేసెదమౌ.
ఏ మిపుడు చేయు సంస్తుతి
నీ మహిమ నెఱింగి కాదు; నిరతముఁ బెద్దల్
దా మెది యుపదేశించిరొ
యా మతమునఁ బ్రస్తుతింతు మయ్య! మహాత్మ!
మఱియు నీవు సంసారాసక్త మతి గలిగిన వారికి వశ్యుండవుగావు;
యీశ్వరుండవును బ్రకృతి పురుష వ్యతిరిక్తుండవును బరమపురు
షుండవును నయిన నిన్నుఁ బొందని ప్రపంచాంతర్గతంబు లయిన
నామరూపంబులు గల యస్మదాదులచేత నిరూపింప నశక్యంబగు;
సర్వజీవులం జెందిన దురిత సంఘంబుల నిరసించు స్వభావంబు
గల నీ యుత్తమ గుణంబులందు నేకదేశంబ గాని సర్వగుణనిరూప
ణంబు చేయ శక్యంబు గానేరదు; నీ భక్తులు మిక్కిలి భక్తింజేసి సంస్తు
తించు గద్గదాక్షరంబులను సలిల శుద్ధ పల్లవ తులసీదళ దుర్వారాంకు
రంబులను సంపాదించిన పూజను సంతసిల్లెడి నీకు బహువిధ ద్రవ్య
సంపాదనంబు గలిగి విభవ యుక్తంబు లయిన యశ్వమేధాదులును
దృప్తికరంబులు గా నేరవు స్వభావంబున సర్వకాలంబులందును
సాక్షాత్కరించి యతిశయంబై వర్తించుచు నశేషపురుషార్థ స్వరూపంబుఁ
బరమానంద రూపంబు నైనవాఁడ వగుటం జేసి యఙ్ఞాదుల యందు
నీకుఁ దృప్తి లేక యున్న నస్మదాదుల కోరికల కుపచరించు కతంబున
యఙ్ఞాదుల నొనరింతుము;" అని మఱియు ని ట్లనిరి.
"బాలిశుల మగుచు మిక్కిలి
మే లెఱుగని మమ్ము నీదు మించిన దయచేఁ
బాలింతు విత్తు వెప్పుడుఁ
జాలఁగ నిహపరములందు సకల సుఖములున్.
ఇపుడు మేము నీకు నిష్టంబు లగు పూజ
లాచరింపకున్న నైన నధిక
మయిన నీ కృపాకటాక్ష వీక్షణములఁ
జక్కఁ జూచి తగఁ బ్రసన్నుఁ డగుచు.
వర మీయఁ దలఁచి మమ్ముం
గరుణించితి గాక; నిన్నుఁ గనుగొనుటకునై
యరసి నుతింపఁగ మాకుం
దర మగునే? వరద! నీరదశ్యామాంగా!
మఱియు నిస్సంగులై నిశితఙ్ఞానంబునంజేసి దోషరహితులై భగవ
త్స్వభావులు నాత్మారాములు నగు మునులకు స్తుతియింపఁ దగిన
గుణంబులు గలవాడ వగుచుండియుఁ బ్రసన్నుండవు; స్ఖలన క్షుత
పతన జృంభణాది దురవస్థ లందును జరామరణాది దుర్దశలందును
వివశుల మగు మాకుఁ గల్మష నాశకరంబులయిన భవ ద్ధివ్యనామం
బులు మా వచనగోచరంబులగుం గాక; మఱియు నీ రాజర్షి పుత్ర
కాముండై నీ తోడ సమానుండయిన కుమారునిం గోరి కామంబుల
స్వర్గాపవర్గంబుల నీ నోపిన నినుం బూజించి ధనకాముం డైనవాఁడు
ధనవంతునిం జేరి తుషమాత్రం బడిగిన చందంబున మోక్షనాథుండ
వైన నీవలన సంతానంబు గోరుచున్నవాఁడు; జయింపరాని నీ మాయ
చేత నెవ్వండు మోహంబు నొంది విషయాసక్తుండు గాక యుండు?
నర్థకాములము మదాంధులము నగు మేము నిన్ను నాహ్వానంబు
చేసిన యపరాధంబు సర్వాత్మకుండ వగుటం జేసి సామ్యంబుచే
మన్నింప దగుదువు; మమ్ము దయఁ జూడు" మని ప్రణమిల్లిన
సర్వేశ్వరుండు వర్షాధిపతి యగు నాభిచేతను, ఋత్విక్కులచేతను,
వంద్యమానుండై దయాకలితుం డగుచు యి ట్లనియె.
"మునులార! వేదవాక్యము
లను బ్రస్తుతి చేసి సర్వలక్షణముల నా
కెన యగు పుత్రుని నిమ్మని
వినఁ బలికితి రిపుడు మిగుల వేడుకతోడన్
నాకాది లోకములలో
నాకున్ సరివచ్చు నట్టి నందను నెటు నా
లోకింప లేరు; గావున
నాకున్ సరి నేన కా మనమున నెఱుఁగుఁడీ.
అదియునుం గాక భూసురోత్తములు నా ముఖంబగుటం జేసి విప్ర
వాక్యంబు దప్పింపరాదు; మీరు నా యీడు కుమారు నడిగితిరి గావున
నాభిపత్ని యగు మేరుదేవి యందు నేన పుత్రుండనై జనియించెద"
నని పలికి పరమేశ్వరుం డాగ్నీధ్రీయపత్ని యగు మేరుదేవి చూచు
చుండ నా యఙ్ఞంబున నంతర్ధానంబు నొంది యా నాభిమీఁది దయం
జేసి దిగంబరులును దపస్వులును ఙ్ఞానులును నూర్ధ్వరేతస్కులును
నగునైష్ఠికులకు యోగధర్మంబుల నెఱింగింపందలంచి పుండరీకాక్షుండు
నాభిపత్నియగు మేరుదేవి గర్భాగారంబునం బ్రవేశించె; నంత.
మేరుదేవియందు మేరుధీరుం డగు
హరి సమస్త లక్షణాన్వితుండు
శమదమాదిగుణ విశారదుం డుదయించె
సకలజనుల కపుడు సంతసముగ.
ధవళ కాంతియుక్తిఁ దనరు దేహంబును
మహిత బలపరాక్రమంబు వీర్య
మును దలంచి చూచి జనకుండు పేరిడె
సుతుని ఋషభుఁ డనుచు సొంపుతోడ.
