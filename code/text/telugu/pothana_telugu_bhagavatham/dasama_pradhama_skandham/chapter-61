కరము ల్పాదములున్శిరంబు లవలగ్నంబుల్ముఖంబుల్ భుజాం
తరము ల్ముక్కులుగన్నులుం శ్రవణముల్దంతాదులుం దండకాం
బర స్ర గ్వేణు విషాణ భూషణ వయో భాషా గుణాఖ్యాన త
త్పరతల్ వీడ్వడకుండఁ దాల్చె విభుఁడా వత్సార్భ కాకారముల్.
రూపంబు లెల్ల నగు బహు
రూపకుఁ డిటు బాలవత్స రూపంబులతో
నేపారు టేమి చోద్యము?
రూపింపఁగ నతని కితర రూపము గలదే?
మరలుపు మనియెడు కర్తయు
మరలించు కుమారకులును మరలెడి క్రేపుల్
పరికింపఁ దానయై హరి
మరలం జనె లీలతోడ మందకు నధిపా!
ఇట్లు బాల వత్స రూపంబులతో విహరించుచు మందకు వచ్చి
వారివారి దొడ్ల నయ్యై వత్సంబుల ముందరికందువల నిలిపి, త
త్తద్బాలరూపంబుల నందఱి గృహంబులం బ్రవేశించి వేణునాదం
బులు చేసిన.
కొడుకుల వేణునాదములు గొబ్బున వీనులకుం బ్రియంబు లై
ముడిపడ లేచి యెత్తుకొని మూర్కొని తల్లులు గౌగలించుచుం
జడిగొనఁజేపు వచ్చి తమ చన్నుల యందు సుధాసమంబు లై
వెడిలెడి పాలు నిండుకొనువేడుక నిచ్చిరి తత్సుతాళికిన్.
మఱియుఁ దల్లు లుల్లంబులం బెల్లుగ వెల్లిగొనిన వేడుకలం దమ
నందనులకు నలుంగు లిడి, మజ్జనంబులు గావించి, గంధంబు
లలంది తొడవులు దొడిగి నిటలతటంబుల రక్షాతిలకంబులు పెట్టి,
సకల పదార్థసంపన్నంబు లైన యన్నంబు లొసంగి సన్నములు
గాని మన్ననలు చేసిరి.
ఏ తల్లుల కే బాలకు
లే తెఱఁగునఁ దిరిగి ప్రీతి నెసగింతురు ము
న్నా తల్లుల కా బాలకు
లా తెఱఁగునఁ బ్రీతిఁ జేసి రవనీనాథా!
ఆ సమయంబున.
పాయని వేడ్కతో నునికిపట్టులకుం జని గోవు లెల్ల నం
బే యని చీరి హుమ్మనుచుఁ బేరిచి మూర్కొని పంచితిల్లి పె
ల్లై యతిరేకమై పొదుగులం దెడలేక స్రవించుచున్న పా
లాయెడ నాకుచున్ సుముఖలై యొసఁగెన్ నిజవత్సకోటికిన్.
వ్రేతలకును గోవులకును
మాతృత్వము చాలఁ గలిగె మఱి మాధవుపై
మాత లని హరియు నిర్మల
కౌతూహల మొప్పఁ దిరిగెఁ గడు బాల్యమునన్.
ఘోషజనుల కెల్లఁ గుఱ్ఱలపై వేడ్క
పూఁటపూఁట కెలమిఁ బొటకరించె
నిచ్చ గ్రొత్త యగుచు నీరజాక్షునిమీఁద
వేడ్క దమకుఁ దొల్లి వెలసినట్లు.
ఇట్లు కృష్ణుండు బాలవత్స రూపంబులు దాల్చి తన్నుఁ దాన
రక్షించుకొనుచు, మందను వనంబున నమంద మహిమంబున
నొక్క యేఁడు గ్రీడించె, నా యేటికి నైదాఱు దినంబులు కడమపడి
యుండ నం దొక్కనాఁడు బలభద్రుండునుం దానును వనంబున
కుం జని మంద చేరువ లేఁగల మేప నతి దూరంబునం గోవర్థన
శైలశిఖరంబున ఘాసంబులు గ్రాసంబులు గొనుచున్న గోవు లా
లేఁగలం గని.
ముదమునహుంకరించుచును;మూఁపులపైమెడలెత్తి చాఁచుచున్
బదములు నాల్గు రెండయిన బాగునఁ గూడఁగ బెట్టి దాఁటుచున్
వదనములన్ విశాలతర వాలములన్ వడి నెత్తి పాఱి యా
మొదవులు చన్నులంగుడిపె మూఁతులమ్రింగెడిభంగి నాకుచున్.
అంత గోపకులు గోవుల వారింప నలవి గాక దిగ్గన నలుకతోడి
సిగ్గు లగ్గలంబుగ దుర్గమ మార్గంబున వానివెంట నంటి వచ్చి
లేఁగల మేపుచున్న కొడుకులం గని.
అయ్యలఁ గంటి మంచుఁ బులకాంకురము ల్వెలయంగఁ గుఱ్ఱలం
జయ్యన డాసి యెత్తికొని సంతస మందుచుఁ గౌగలింపఁ దా
రయ్యెడ నౌదల ల్మనములారఁగ మూర్కొని ముద్దు చేయుచున్
దయ్యమెఱుంగు; గోపకులు దద్దయు నుబ్బిరి నిబ్బరంబుగన్.
ఇట్లు బాలకాలింగనంబుల నానందభాష్పపూరితనయనులై గోప
కులు గోవుల మరలించుకొని తలంగి చన వారలం జూచి బలభ
ద్రుండు తనలోఁ నిట్లని తలంచె.
