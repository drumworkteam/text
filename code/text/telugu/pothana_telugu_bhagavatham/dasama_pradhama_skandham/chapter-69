అ య్యవసరంబున శ్రీదామ నామధేయుం డయిన గోపాలకుండు
రామకేశవులం జూచి యిట్లనియె.
“దూరంబునఁ దాలతరు
స్ఫారం బగు వనము గలదు; పతితానుపత
ద్భూరిఫలసహిత మది యే
ధీరులుఁ జొర వెఱతు రందు ధేనుకుఁ డుంటన్.
ఆ ధేనుకాసురుండు మహాశూరుండును, ఖరాకారుండు నై సమా
నసత్వసమేతులైన ఙ్ఞాతులుం దానును మనుష్యులం బట్టి
భక్షించుచుండు; నయ్యెడఁ బరిమళోపేతంబులైన నూతన ఫల
వ్రాతంబు లసంఖ్యాతంబులు గలవు; వినుఁడు.
ఫలగంధము నాసాపుట
ముల వెంటం జొచ్చి కలంచి చిత్తములఁ గొనిపోయెన్
ఫలముల నమలింపుఁడు మము;
బలియురకును మీకు దైత్యభటు లడ్డంబే?”
అని పలికిన చెలికాని పలుకు లాదరించి విని నగి వారునుం
దారును నుత్తాలంబగు తాల వనంబునకుం జని; యంత.
తత్తఱమున బలభద్రుఁడు
దత్తాలానోకహములఁ దనభుజబలసం
పత్తిఁ గదల్చుచు గ్రక్కున
మత్తేభము భంగిఁ బండ్లు మహిపై రాల్చెన్.
అప్పుడు పండ్లు రాల్చిన చప్పుడు చెవులకు దెప్పరంబయిన
నదిరిపడి రిపుమర్దన కుతుకంబున గార్దభాసురుండు
పదవిక్షేపములన్ సవృక్షధరణీభాగంబు గంపింపఁగా
రదముల్ దీటుచుఁ గత్తిరించిన చెవుల్ రాజిల్ల వాలంబు భీ
తిదమై తూలఁగఁ గావరంబున సముద్దీపించి గోపాలకుల్
బెదరన్ రాముని ఱొమ్ముఁ దన్నె వెనుకై బీరంబు తోరంబుగన్.
మఱియును దనుజుఁడు రామునిఁ
గఱవఁగ గమకించి తెఱపిఁ గానక యతనిం
జుఱచుఱఁ జూచుచు శౌర్యము
పఱిబోవఁగ నింత నంతఁ బదమలఁ దన్నెన్
అంత బలభద్రుండు రౌద్రాకారంబున గర్దభాసురుపదంబులు
నాలుగు నొక్క కేల నంటంబట్టి బెట్టు దట్టించి త్రిప్పి విగతజీవుం
ఒక తాలాగ్రముఁ దాఁక వైవ నది కంపోద్రిక్తమై త్రుళ్ళి వే
ఱొక తాలాగ్రముపైఁ బడ న్నదియు నయ్యుగ్రాహతిన్ నిల్వ కొం
డొక తాలాగ్రముపైఁ బడన్ విఱిగి యిట్లొండొంటిపైఁ దాలవృ
క్షకము ల్గూలెఁ బ్రచండ మారుతముదాఁకం గూలు చందంబునన్.
తంతువులందుఁ జేలము విధంబుననే పరమేశుమూర్తి యం
దింతయుఁ బుట్టునట్టి జగదీశుఁ డనంతుఁడు దైత్యమాత్రుని
ట్లంతము చేయు టెంతపని? యద్భుతమే వినుమంతలోన వాఁ
డంతముఁ బొందు టెల్లఁ గని యాతని బంధులు గార్దభంబులై.
బలకృష్ణులపైఁ గదిసిన
బలియుర ఖరదైత్యభటులఁ బశ్చిమపాదం
బుల బట్టి తాల శిఖరం
బుల కెగురఁగ వైచి వారు పొరిగొని రధిపా!
ఆలమున నోలిఁ గూలిన
తాలద్రుమఖండ దైత్యతనుఖండములన్
కీలితమై ధర జలధర
మాలావృతమైన మింటి మాడ్కిన్ వెలిగెన్
ధేనుకవనమున నమలిరి
మానవు లావేళఁ దాఁటి మ్రాకుల ఫలముల్;
ధేనువులు మెసఁగెఁ గసవులు;
ధేనుకహరభక్తకామధేనువు గలుగన్.
ఆ సమయంబున సురలు విరులవానలు గురియించి దుందు
భులు మొరయించి; రంతఁ గమలలోచనుండు గోపజనజేగీయ
మానవర్తనుండై, యన్నయుం దానును గోగణంబులం దోలుకొని
మందకు జనియె; న య్యెడ.
గోపదరేణుసంకలితకుంతలబద్ధమయూరపింఛు ను
ద్దీపితమందహాసశుభదృష్టిలసన్ముఖు వన్యపుష్పమా
లాపరిపూర్ణు గోపజనలాలితవేణురవాభిరాము నా
గోపకుమారునిం గనిరి గోపసతుల్ నయనోత్సవంబుగన్.
కమలనయను వదనకమల మరందంబు
దవిలి నయనషట్పదములవలనఁ
ద్రావి దినవియోగతాపంబు మానిరి
గోపకాంతలెల్లఁ గోర్కు లలర.
ఇట్లు గోపికలు సాదరంబుగంజూడ వ్రీడాహాసవినయంబులంజూచు
చుం గ్రీడాగరిష్ఠుండైన ప్రోడ గోష్ఠంబు ప్రవేశించె; నంత రోహిణీయ
శోదలు కుఱ్ఱలవలని మచ్చికలు పిచ్చలింప నిచ్చకువచ్చినట్లయ్యై
వేళల దీవించిరి; వారును మజ్జనోన్మర్దనాదు లంగీకరించి, సురభి
కుసుమ గంధంబులు గైకొని, రుచిర చేలంబులు గట్టికొని, రసోప
పన్నంబులయిన యన్నంబులు గుడిచి, తృప్తులయి, మంజుల
శయ్యల సుప్తులై యుండి; రందు.
