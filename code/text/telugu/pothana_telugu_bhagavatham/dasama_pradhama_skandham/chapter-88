ఇట్టి నితాంతంబగు హేమంతంబున మొదలినెల తొలిదినంబు
నందు నందుని మందంగల గోపకుమారికలు రేపకడ లేచిచని
కాళిందీజలంబులం దోగి; జలతీరంబున నిసుమునం గాత్యాయనీ
రూపంబుఁ జేసి, సురభి కుసుమ గంధంబులిడి, ధూప దీపంబు
లిచ్చి, బహువిధోపచారంబులు సమర్పించి.
ఓ! కాత్యాయని! భగవతి!
నీకున్ మ్రొక్కెదము మేము నే డనుకంపన్
మా కిందఱకును వైళమ
శ్రీకృష్ణుఁడు మగఁడుగాఁగఁ జేయుము తల్లీ!
ఓ తల్లి! మాకుఁగృష్ణుఁడు
చేతోవిభుఁ డైననాడు చెలువల మెల్లన్
నేతివసంతము లాడుచు
జాతర చేసెదము భక్తి చాతురితోడన్.
అని నమస్కరించి హవిష్యంబులు గుడుచుచు నివ్విధంబున
మాసవ్రతంబు సల్పి రం దొక్కనాడు.
రమణుల్ ప్రొద్దున మేలుకాంచి సఖులన్ రండంచు నాత్మీయ నా
మములం జీరి, కుచద్వయీభరములన్ మధ్యంబు లల్లాడఁగాఁ
బ్రమదోద్దామ గజేంద్రయాన లగుచుం బద్మాక్షునిం బాడుచున్
యమునాతీరముఁ జేరఁబోయిరి గృహీతాన్యోన్య హస్తాబ్జలై.
