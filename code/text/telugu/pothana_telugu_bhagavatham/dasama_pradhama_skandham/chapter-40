అంత నొక్కనాడు బలభద్రప్రముఖులైన గోపకుమారులు
వెన్నుండు మన్ను దినె నని చెప్పిన యశోద బాలుని కేలు
పట్టుకొని యిట్లనియె.
“మ న్నేటికి భక్షించెదు?
మన్నియమము లేల నీవు మన్నింపవు? నీ
యన్నయు సఖులును జెప్పెద
రన్నా! మ న్నేల మఱి పదార్థము లేదే?”
అని పలికిన ముగుదతల్లికి నెఱదంట యైన కొడు కిట్లనియె.
“అమ్మా! మన్నుదినంగ నే శిశువునో? యాఁకొంటినో? వెఱ్ఱినో?
నమ్మం జూడకు వీరి మాటలు మదిన్; న న్నీవుగొట్టంగ వీ
రిమ్మార్గంబు ఘటించి చెప్పెదరు; కాదేనిన్ మదీయాస్య గం
ధమ్మాఘ్రాణము చేసి నా వచనముల్ తప్పైన దండింపవే.”
