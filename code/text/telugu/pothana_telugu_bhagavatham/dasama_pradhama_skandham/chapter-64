“శంపాలతికతోడి జలదంబు కైవడి
మెఱుఁగు టొల్లియతోడి మేనివానిఁ
కమనీయ మృదులాన్నకబళ వేత్ర విషాణ
వేణుచిహ్నంబుల వెలయువాని
గుంజా వినిర్మిత కుండలంబులవాని
శిఖిపింఛవేష్టిత శిరమువానిఁ
వనపుష్పమాలికావ్రాత కంఠమువాని
నళినకోమల చరణములవానిఁ
గరుణ గడలుకొనిన కడకంటివాని గో
పాలబాలుభంగిఁ బరగువాని
నగుమొగంబువాని ననుఁగన్నతండ్రిని
నిను భజింతు మ్రొక్కి నీరజాక్ష!
నను మన్నించి భవజ్జనంబులకు నానందంబు నిండించు నీ
తను రూపంబిదె నా మనంబున కచింత్యంబయ్యె; నీ యుల్లస
ద్ఘన విశ్వాకృతి నెవ్వఁ డోపు? నెఱుఁగన్ కైవల్యమై యొప్పు నా
త్మ నివేద్యంబగు నీదు వైభవము చందం బెట్టిదో? యీశ్వరా!
విఙ్ఞాన విధము లెఱుఁగక
తఙ్ఞులు నీ వార్త చెప్పఁ దను వాఙ్మనముల్
యఙ్ఞేశ! నీకు నిచ్చిన
యఙ్ఞులు నినుఁబట్టి గెలుతు రజితుఁడవైనన్.
శ్రేయములు గురియు భక్తిని
జేయక కేవలము బోధ సిద్ధికిఁ దపమున్
చేయుట విఫలము; పొల్లున
నాయము చేకుఱునె తలఁప నధికం బైనన్.
నిజముగ ని న్నెఱుఁగఁగ మును
నిజవాంఛలు నిన్నుఁ జేర్చి నీ కథ వినుచున్
నిజకర్మలబ్ద భక్తిన్
సుజనులు నీ మొదలిటెంకిఁ జొచ్చి రధీశా!
విక్రియాశూన్యమై విషయత్వమును లేని
దగుచు నాత్మాకారమై తనర్చు
నంతఃకరణ మొక్క యధిక సాక్షాత్కార
విఙ్ఞానమునఁ బట్టి వే ఱొరులకుఁ
నెఱుఁగంగ రానిదై యేపారి యుండుటఁ
జేసి నీ నిర్గుణ శ్రీవిభాతి
బహిరంగవీధులఁ బాఱక తిరములై
యమలంబు లగు నింద్రియములచేత
నెట్టకేలకైన నెఱుఁగంగ నగుగాని
గుణవిలాసి వగుచుఁ గొమరుమిగులు
నీ గుణ వ్రజంబు నేర రా దెఱుఁగంగ
నొక్క మితము లేక యుంట నీశ!
తారా తుషార శీకర
భూరజములకైన లెక్క బుధు లిడుదురు; భూ
భారావతీర్ణకరుఁ డగు
నీ రమ్యగుణాలిం నెన్న నేర రగణ్యా!
“ఏ వేళం గృపఁ జూచు నెన్నఁడు హరిన్ వీక్షింతు” నం చాఢ్యుఁడై
నీ వెంటంబడి తొంటి కర్మచయమున్ నిర్మూలముం జేయుచున్
నీ వాఁడై తను వాఙ్మనోగతుల నిన్ సేవించు విన్నాణి వో
కైవల్యాధిపలక్ష్మి నుద్దవడిఁ దాఁ గైకొన్నవాఁ డీశ్వరా!
మాయలు గల్గువారలను మాయలఁ బెట్టెడి ప్రోడ నిన్ను నా
మాయఁ గలంచి నీ మహిమ మానముఁ జూచెద నంచు నేరమిం
జేయఁగాఁ బూనితిం; గరుణచేయుము; కావుము; యోగిరాజ వా
గ్గేయ దవాగ్నిఁ దజ్జనిత కీలము గెల్చి వెలుంగ నేర్చునే.
సర్వేశ! నే రజోజనితుండ; మూఢుండఁ;
బ్రభుఁడ నేనని వెఱ్ఱిప్రల్లదమున
గర్వించినాఁడను; గర్వాంధకారాంధ
నయనుండ గృపఁజూడు ననుఁ; బ్రధాన
మహదహంకృతి నభో మరుదగ్ని జల భూమి
పరివేష్టితాండకుంభంబులోన
నేడు జేనల మేన నెనయు నే నెక్కడ?
నీ దృగ్విధాండంబు లేరి కైన
సంఖ్య చేయంగ రానివి; సంతతంబు
నోలిఁ బరమాణవుల భంగి నొడలి రోమ
వివరముల యందు వర్తించు విపులభాతి
నెనయుచున్న నీ వెక్కడ? నెంతకెంత?
కడుపులోపల నున్న పాపఁడు కాలఁ దన్నినఁ గిన్కతో
నడువఁ బోలునె క్రాఁగి తల్లికి? నాథ! సన్నము దొడ్డునై
యడఁగి కారణ కార్యరూపమునైన యీ సకలంబు నీ
కడుపులోనిదె గాదె? పాపఁడఁ గాక నే మఱి యెవ్వఁడన్?
భూరి లయ జలధినిద్రిత
నారాయణనాభికమలనాళమున నజుం
డారఁయఁ బుట్టె ననుట నిజ
మో! రాజీవాక్ష! పుట్టెనోటు తలంపన్.
నళినాక్ష! నీ వాది నారాయణుండవు;
జలము నారము జీవచయము నార
మందు నీవుంట నీ యం దవి యుంటను
నారాయణుండను నామ మయ్యె
సకల భూతములకు సాక్షివధీశుండ;
వబ్ది నిద్రించు నారాయణుఁడ
నీ మూర్తి యిది నీకు నిజమూర్తి యనరాదు;
నళిననాళము త్రోవ నడచి మున్ను
కడఁగి నూఱేండ్లు వెదికితిఁ నేఁ గాననైతి
నేక దేశస్థుఁడవు గా వనేక రుచివి
జగములోనుందు; నీలోన జగములుండు
నరుదు; నీ మాయ నెట్లయిన నగుచునుండు.
వినుమో; యీశ్వర! వెల్పలన్వెలుఁగు నీ విశ్వంబు నీ మాయ గా
క నిజంబైన యశోద యెట్లుగనియెం? గన్నార నీ కుక్షిలోఁ
గనెఁ బోఁ గ్రమ్మఱఁ గాంచెనే? భవదపాంగ శ్రీఁ బ్రపంచంబు చ
క్కన లోనౌ; వెలి యౌను; లోను వెలియుం గాదేఁ దదన్యంబగున్;
ఒక్కఁడై యుంటివి; బాలవత్సములలో నొప్పారి తీ వంతటన్
సకలోపాసితులౌ చతుర్భుజులునై సంప్రీతి నేఁ గొల్వఁగాఁ
బ్రకటశ్రీగలవాఁడవైతివి; వటపై బ్రహ్మాండముల్ చూపి యొ
ల్లక యిట్లొక్కఁడవైతి; నీ వివిధ లీలత్వంబుఁ గంటింగదే?
ఎఱిఁగిన వారికిఁ దోఁతువు
నెఱిఁ బ్రకృతింజేరి జగము నిర్మింపఁగ నా
తెఱఁగున రక్షింపఁగ నీ
తెఱఁగునం బ్రహరింప రుద్రు తెఱఁగున నీశ!
అదియునుం గాక.
జలచర మృగ భూసుర నర
కులముల జన్మించి తీవు కుజనులఁ జెఱుపన్
చెలిమిని సుజనుల మనుపను
దలపోయఁగరాదు నీ విధంబు లనంతా!
మబ్బుగొలిపి యోగమాయ నిద్రించిన
యో! పరాత్మభూమ! యోగిరాజ!
యే తెఱంగు లెన్ని యెంత యెచ్చోట నీ
హేల లెవ్వఁ డెఱుఁగు నీశ్వరేశ!
అదిగాన నిజరూప మనరాదు; కలవంటి
దై బహువిధదుఃఖమై విహీన
సంఙ్ఞానమై యున్న జగము సత్సుఖబోధ
తనుఁడవై తుదిలేక తనరు నీదు
మాయచేఁ బుట్టుచు మనుచు లే కుండుచు
నున్న చందంబున నుండుచుండు;
నొకఁడ; వాత్ముఁడ; వితరోపాధి శూన్యుండ;
వాద్యుండ; వమృతుండ; వక్షరుండ;
వద్వయుండవును; స్వయంజ్యోతి; వాపూర్ణుఁ
డవు; పురాణపురుషుఁడవు; నితాంత
సౌఖ్యనిధివి; నిత్యసత్యమూర్తివి; నిరం
జనుఁడ వీవు; తలఁపఁ జనునె నిన్ను.?
దేవా! యిట్టి నీవు జీవాత్మ స్వరూపకుఁడవు, సకలాత్మలకు
నాత్మయైన పరమాత్మ స్వరూపకుఁ డవని యెవ్వ రెఱుంగుదురు,
వారుగదా గురు వనియెడు దినకరునివలనఁ బ్రాప్తంబైన యుప
నిషదర్థఙ్ఞానం బను సునేత్రంబునంజేసి సంసార మిథ్యాసాగరంబుఁ
దరించిన చందంబున నుండుదురు; రజ్జువందు రజ్జువని యె
ఱింగెడి యెఱుక లేకుండ, నయ్యెఱుంగమి నది సర్పరూపంబయి
తోఁచిన పిదప నెఱింగిన వారివలన రజ్జువు రజ్జ వని యెఱుంగు
చుండ, సర్పరూపంబు లేకుండు కైవడి, నాత్మ య ప్పరమాత్మ
యని యెవ్వ రెఱుంగరు వారి కయ్యెఱుంగమివలన సకల ప్రపం
చంబు గలిగి తోఁచు; నాత్మ య ప్పరమాత్మ యని యెవ్వరె
ఱుంగుదురు, వారి కయ్యెఱుకవలనఁ బ్రపంచంబు లేకుండు నఙ్ఞాన
సంభావిత నామకంబులైన సంసారబంధమోక్షంబులు, ఙ్ఞాన
విఙ్ఞానంబులలోనివి గావు; కావునఁ గమలమిత్రున కహోరాత్రం
బులు లేని తెఱంగునఁ, బరిపూర్ణ ఙ్ఞానమూర్తి యగు నాత్మ
యందు నఙ్ఞానంబులేమిని బంధంబును సుఙ్ఞానంబు లేమిని
మోక్షంబు లే; వాత్మవయిన నిన్ను దేహాదికంబని తలంచియు,
దేహాదికంబు నిన్నుఁగాఁ దలంచియు, నాత్మ వెలి నుండు నంచు
మూఢులు మూఢత్వంబున వెదకుచుందురు; వారిమూఢత్బుఁ
జెప్పనేల? బుద్ధిమంతులయి పరతత్వంబు గాని జడంబును
నిషేధించుచున్న సత్పురుషులు తమతమ శరీరంబుల యంద
ని న్నరయు చుందు రది గావున.
దేవా! నీ చరణప్రసాదకణలబ్దిం గాక లేకున్న నొం
డేవెంటం జను నీ మహామహిమ నూహింపంగ నెవ్వారికిన్?
నీ వారై చనువారిలో నొకఁడనై నిన్ గొల్చు భాగ్యంబు నా
కీవే యిప్పటి జన్మమం దయిన నొండెం దైన నో! యీశ్వరా!
క్రతుశతంబునఁ బూర్ణ కుక్షివి; గాని నీ విటుక్రేపులున్
సుతులునై చనుఁబాలు ద్రావుచుఁ జొక్కి యాడుచుఁ గౌతుక
స్థితిఁ జరింపఁగఁ దల్లులై విలసిల్లు గోవుల గోపికా
సతుల ధన్యత లెట్లు చెప్పగఁ జాలువాఁడఁ గృపానిధీ!
పరిపూర్ణంబుఁ బురాణముఁ
బరమానందంబునైన బ్రహ్మమె చెలికాఁ
డరు దరుదు నందఘోష
స్థిరజనముల భాగ్యరేఖ చింతింపంగన్
ఏకదశేంద్రియాధీశులు చంద్రాదు
లేను ఫాలాక్షుండు నిట్లు గూడఁ
బదుమువ్వురము నెడపడక యింద్రియ పాత్ర
ముల నీ పదాంభోజముల మరంద
మమృతంబుగాఁ ద్రావి యమర నేకై కేంద్రి
యాభిమా నులుమయ్యు నతి కృతార్థ
భావుల మైతిమి; పరఁగ సర్వేంద్రియ
వ్యాప్తులు నీ మీఁద వాల్చి తిరుగు
గోప గోపికాజనముల గురు విశిష్ట
భాగ్య సంపద తలపోసి ప్రస్తుతింప
నలవిగా దెవ్వరికి నైన నంబుజాక్ష!
భక్తవత్సల! సర్వేశ! పరమపురుష!
ఏలా బ్రహ్మపదంబు? వేదములకున్ వీక్షింపఁగారాని ని
న్నీలోకంబున నీ వనాంతరమునం దీ మందలోఁ గృష్ణ యం
చాలాపాది సమస్త భావములు నీ యందే సమర్పించు నీ
వ్రేలం దొక్కని పాదరేణువులు పై వేష్ఠించినం జాలదే?
నిను హింసించిన పూతనాదులకు మున్ నీ మేటి సంకేత మి
చ్చితి నీకుం బుర దార పుత్ర గృహ గో స్త్రీ ప్రాణ దేహాదు లె
ల్లను వంచింపక యిచ్చు గోపకులకున్ లక్షింప నే మిచ్చెదో?
యని సందేహము దోఁచుచున్నది ప్రపన్నానీకరక్షామణీ!
దేహము కారాగేహము
మోహము నిగళంబు; రాగముఖరములు రిపు
వ్యూహములు భక్తితో ని
న్నూహింపఁని యంతదడవు నో! కమలాక్షా!
ఆశ్రయించు జనుల కానందసందోహ
మీఁ దలఁచి వివిధ హేలతోడ
న ప్రపంచకుండ వయ్యుఁ బ్రపంచంబు
వెలయఁజేయు దీవు విశ్వమూర్తి!
ఎఱిఁగిన వార లెఱుంగుదు
రెఱుఁగన్ బహు భాషలేల? నీశ్వర! నీ పెం
పెఱుఁగ మనోవాక్కులకున్
గుఱి చేయం గొలది గాదు గుణరత్ననిధీ!
సర్వము నీవ యెఱుంగుదు
సర్వవిలోకనుఁడ వీవ; జగదధిపతివిన్;
సర్వాపరాధి నను నో!
సర్వేశ! యనుగ్రహింపు; చనియెద నింకన్.
జిష్ణు! నిశాటవిపాటన!
వృష్ణికులాంభోజసూర్య! విప్రామర గో
వైష్ణవ సాగర హిమకర!
కృష్ణా! పాషండధర్మగృహదావాగ్నీ!
