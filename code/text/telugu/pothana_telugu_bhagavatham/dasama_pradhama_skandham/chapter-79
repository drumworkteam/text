దినము లంతంతకు దీర్ఘంబులై యుండె;
దిననాథుఁ డుత్తుర దిశఁ జరించె;
నాఁటినాటికి నెండ నవ్యమై ఘన మయ్యె;
వెచ్చని గాడ్పులు విసరఁ జొచ్చె;
మేదినీరేణువుల్ మింట సంకుల మయ్యె;
నేఱులుఁ గొలఁకులు నిగిరిపోయెఁ;
బానీయ శాలలఁ బథిక సంఘము నిల్చెఁ;
జప్పరంబుల భోగిచయము డాఁగెఁ;
దరులఁ గుసుమ చయము దళములతో వాడె;
మిథునకోటికి రతి మెండు దోఁచె;
నఖిలజంతుభీష్మమైన గ్రీష్మము రాకఁ
గీలి యడవులందుఁ గేలి సలిపె.
వాఁడిరుచులు గలుగువానివేఁడిమి గ్రీష్మ
కాలమందు జగము గలయఁబడియె
బ్రహ్మ జనులకొఱకు బ్రహ్మాండఘటమున
నుష్ణరసముఁ దెచ్చి యునిచె ననఁగ.
ఇట్లాభీలంబైన నిదాఘకాలంబు వర్తింప బృందావనంబు రామ
గోవింద మందిరంబైన కతంబున నిదాఘకాలలక్షణంబులంబాసి,
నిరంతర గిరినిపతిత నిర్ఝర శీకర పరంపరా భాసిత పల్లవిత
కుసుమిత తరుతలం బయ్యును, దరు లతా కుసుమ పరిమళ
మిళిత మృదుల పవనం బయ్యును, బవనచలిత కమల కల్హార
సరోవర మహాగభీర నదీహ్రదం బయ్యును, నదీహ్రద కల్లోలకం
కణప్రభూతపంకం బయ్యును, బంక సంజనిత హరితాయమాన
తృణనికుంజ బయ్యును, జనమనోరంజనంబయిన వసంతకాల
లక్షణంబులు గలిగి లలితమృగపక్షి శోభింతంబై యొప్పుచుండె;
మఱియు నందు.
పికముల కోలాహలమును,
శుకసంఘము కలకలంబు, సుభగ మయూర
ప్రకరము కేకారవ, మళి
నికరము రొదయును జెలంగె నెఱి న య్యడవిన్.
ఆతత యమునా సరసీ
జాత తరంగాభిషిక్త జలరుహ గంధో
పేతానిల మడఁచె నిదా
ఘాతత దావాగ్నిపీడ న వ్వనమందున్.
ఇ ట్లామని కందువ తెఱంగు గలిగి సుందరంబైన బృందావనంబు
నకు బలకృష్ణులు గోవుల రొప్పికొని చని గోపకులుం దారును
నొండొరులతో నగుచుఁ, దెగడుచుఁ, జెలంగుచుఁ, దలంగుచు. జిఱ
జిఱందిరుగుచుఁ, దరులసందుల కరుగుచు, దాఁగిలిమూతలా
డుచు, గీతంబులు పాడుచు, వేణునాదంబులు ఘటియించుచు,
నటియించుచు, గతులు దప్పినక్రియ నొరగుచుఁ, గుప్పల కుఱు
కుచుఁ జప్పటలుగొట్టుచుఁ, గందుకంబులఁదట్టుచునుప్పరంబెగసి
దర్దురంబులచందంబున దాఁటుచు, నామలకబిల్వాది ఫలంబుల
మీఁటుచుఁ, గుటవిటపంబులుఁ గదల్చుచు, మృగంబుల నద
ల్చుచుఁ, బెరల రేఁపుచు, మధుమక్షికలఁ జోపుచుఁ,దేనియలు
ద్రావుచు, సొమ్మసిలంబోవుచు, గురుశిష్యకల్పనంబులం బనులు
చేయుచుఁ, గాకపక్షధరులై ముష్టియుద్ధంబుల డాయుచుఁ, బన్ని
దంబులు చఱచుచుఁ, బులుగుల భంగి నఱచుచు, బహురూపం
బులు పన్నుచు, నెగిరి తన్నుచు, సేవ్యసేవక మిత్రామిత్రభావం
బులు వహించుచు, నుత్సహించుచు మఱియు ననేకవిధంబులఁ
గ్రీడించిరి; అందు.
మా పాలికి బలకృష్ణులు
భూపాలకు లంచు నెగిరి బొబ్బ లిడుచు నా
గోపాలురు మోతురు బ్రమ
దాపాదకు లగుచు వల్లికాందోళికలన్.
గోపకు లందఱు నాడుచు
దీపింపఁగ రామవాసుదేవుల వెనుకం
గైకొని పాఠక గాయక
రూపంబులఁ బొగడుదురు నిరూఢాత్మకులై.
ప్రీతిన్ గోపకు లందఱు
గీతంబులు పాడఁ దరులక్రిందను నగుచుం
జేతులు ద్రిప్పుచు వెడవెడ
బాతర లాడును యశోదపాపం డడవిన్.
జలజాక్షుండును రాముఁడున్ నటనము ల్సల్పంగ గోపాల మూ
ర్తులతో వారలఁ గొల్చు నిర్జరులు సంతోషించి, వేణుస్వనం
బులుగావించుచుఁగొమ్ములూదుచు శిరంబుల్ద్రిప్పుచుంబాడుచున్
వలనొప్పన్ వినుతించి రప్పుడు నటుల్ వర్ణించు చందంబునన్.
