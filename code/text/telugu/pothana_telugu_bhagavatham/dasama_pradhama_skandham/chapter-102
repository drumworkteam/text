కలువలమేలికందువలు, కాముని కయ్యపు నేలలున్, విర
క్తులు దలడించువేళలు, చకోరక పంక్తుల భోగకాలముల్,
చెలువలు సైరణల్ విడిచి చిక్కుతఱుల్, ఘనచంద్ర చంద్రికా
జ్వలిత దిశల్, శరన్నిశలు, జారకదుర్దశ లయ్యె నయ్యెడన్.
కామతంత్రటీక, కలువల జోక, కం
దర్పుడాక, విటులతాల్మి పోక,
చకితచక్రవాక, సంప్రీతజనలోక,
రాక వచ్చె మేలురాక యగుచు.
పతి తన కరముల కుంకుమ
సతి మొగమున నలఁదుభంగి సముదయవేళాం
చితకరరాగమున నిశా
పతి రంజించెన్ నరేంద్ర! ప్రాక్సతి మొగమున్.
విటసేనపై దండువెడలెడు వలరేని
గొల్లెనపై హేమకుంభ మనఁగఁ
గాముకధృతివల్లికలు ద్రెంపనెత్తిన
శంబరాంతకు చేతి చక్ర మనఁగ
మారుండు పాంథుల మానాటవులు గాల్పఁ
గూర్చిన నిప్పుల కుప్ప యనఁగ
విరహిణీమృగమ్ముల వేటాడ మదనుండు
దెచ్చిన మోహంపు దీమ మనఁగ
వింతనునుపు గల్గి వృత్తమై యరుణమై
కాంతితోఁ జకోరగణము లుబ్బఁ
బొడుపుకొండ చక్కిఁ బొడిచె రాకాచంద్ర
మండలంబు గగనమండలమున.
ఇట్లు పొడమి నవకుంకుమాంకిత రమాముఖ మండలమండనం
బై యఖండంబైన చంద్రమండలంబు పొడగని పుండరీకనయ
నుండు యమునాతటంబున జగన్మోహనంబుగ నొక్క గీతంబు
పాడిన విని, పరాయత్తచిత్తలై తత్తఱంబున వ్రేతలే పనులకుంజేతు
లాడకయు గోవులకుం గ్రేపులవిడువకయు విడిచి విడిచియు నీడ
కయు నీడి యీడియు నీడినపాలు కాఁపకయుఁ గాఁచి కాఁచియుఁ
గాఁగిన పాలు డింపకయు డించి డించియు, డించినపాలు బాలుర
కుఁ బోయకయుఁ బోసి పోసియుఁ, బతులకుఁ బరిచర్యలు చేయక
యుఁ జేసి చేసియు నశనంబులు గుడువకయుఁ గుడిచి కుడిచి
యుఁ గుసుమంబులు ముడువకయు ముడిచి ముడిచియుఁ దొడ
వులు దొడగకయు దొడిగి తొడిగియు గోష్టంబుల పట్టుల నుండక
యుఁ బాయసంబు నెఱయ వండకయు నయ్యై యెడల నిలువం
బడకయుఁ గాటుకలు సూటినిడకయుఁ గురులు చక్కనొత్తకయుఁ
గుచంబుల గంధంబులు కలయ మెత్తకయుఁ, బయ్యెదలు విప్పి
కప్పకయు సఖులకుంజెప్పకయు సహోదరులు మగలుమామలు
మఱందులు బిడ్డలు నడ్డంబుచని నివారింపం దలారింపక సంచ
లించి పంచభల్లుని భల్లంబుల మొల్లంపు జల్లుల పెల్లునం దల్లడిల్లి
డిల్లపడి, మొగిళ్ళగమి వెలువడి; యుల్లసిల్లు తటిల్లతల పొందున
మందగమన లమందగమనంబుల మంద వెలువడి గోవిందసంద
ర్శనంబునకుం జనిరి; అప్పుడు.
తరుణు ల్గొందఱు మూలగేహముల నుద్దండించి రారాక త
ద్విరహాగ్నిం బరితాప మొందుచు మనోవీధిన్ విభున్ మాధవుం
బరిరంభంబులు చేసి జారుఁ డనుచున్ భావించియుం జొక్కి పొం
దిరి ముక్తిన్ గుణదేహముల్ విడిచి ప్రీతిన్ బంధనిర్ముక్తలై.”
అనిన నరేంద్రుం డిట్లనియె.
“జారుఁ డని కాని కృష్ణుఁడు
భూరిపరబ్రహ్మ మనియు బుద్ధిఁ దలంపన్
నేరరు; గుణమయదేహము
లే రీతిన్ విడిచి రింతు? లెఱిఁగింపు శుకా!”
అనిన శుకుం డిట్లనియె.
“మును నేఁజెప్పితిఁ జక్రికింబగతుఁడై మూఢుండు చైద్యుండు పెం
పునఁ గైవల్యపదంబు నొందెఁ; బ్రియలై పొందంగ రాకున్నదే?
యనఘుం డవ్యయుఁ డప్రమేయుఁ డగుణుం డైనట్టి గోవిందమూ
ర్తి నరశ్రేణికి ముక్తిదాయియె సుమీ! తెల్లంబు భూవల్లభా!
భాంధవమున నైనఁ బగనైన వగనైనఁ
బ్రీతినైనఁ బ్రాణభీతినైన
భక్తినైన హరికిఁ బరతంత్రులై యుండు
జనులు మోక్షమునకుఁ జనుదు రధిప!
అటు గావునఁ బరమపురుషుండు, నజుండును, యోగీశ్వరేశ్వ
రుండునైన హరిని సోకిఁన స్థావరం బైన ముక్తంబగు; వెఱఁగుపడ
వలవదు, యివ్విధంబున.
