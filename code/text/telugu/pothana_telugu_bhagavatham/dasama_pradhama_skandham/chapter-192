అని యిట్లు పలికిన బ్రాహ్మణునివలన విదర్భరాజతనయ పుత్తెం
చిన సందేశంబును, రూప సౌందర్యాదివిశేషంబులును విన, నవ
ధరించి నిజకరంబున నతని కరంబుఁబట్టి నగుచు న య్యాదవేం
ద్రుండు; యిట్లనియె
కన్నియమీఁద నా తలఁపు గాఢము; కూరుకురాదు రేయి నా
కెన్నఁడు; నా వివాహము సహింపక రుక్మి దలంచు కీడు నే
మున్నె యెఱుంగుదుం; బరులమూఁక వధించి కుమారిఁ దెత్తు వి
ద్వన్నుత! మ్రానుఁద్రచ్చి నవవహ్నిశిఖన్ వడిఁదెచ్చు కైవడిన్.
వచ్చెద విదర్భభూమికిఁ;
జొచ్చెద భీష్మకుని పురము; సురుచిరలీలం
దెచ్చెద బాలన్l వ్రేల్మిడి
వ్రచ్చెద నడ్డంబు రిపులు వచ్చినఁ బోరన్.
అని పలికి, రుక్మిణీదేవి పెండ్లినక్షత్రంబుఁ దెలిసి, దన పంపున రథ
సారథి యైన దారకుండు సైబ్య సుగ్రీవ మేఘపుష్ప వలాహకంబు
లను తురంగంబులం గట్టి రథమాయత్తంబు చేసి తెచ్చిన నమోఘ
మనోరథుండైన హరి తానును, బ్రాహ్మణుండును రథారోహణంబు
జేసి యేకరాత్రంబున నానర్తకదేశంబులు గడచి, విదర్భదేశంబు
నకుఁ జనియె; నందు కుండినపురీశ్వరుండైన భీష్మకుండు కొడు
కునకు వశుండై కూఁతు శిశుపాలున కిత్తునని తలఁచి, శోభనోద్యో
గంబులు చేయించె నప్పుడు.
రచ్చలు గ్రంతలు రాజమార్గంబులు
విపణి దేశంబులు విశదములుగఁ
జేసిరి; చందనసిక్త తోయంబులు
గలయంగఁ జల్లిరి; కలువడములు
రమణీయ వివిధతోరణములుఁ గట్టిరి
సకల గృహంబులు చక్కఁ జేసి;
కర్పూరకుంకుమాగరుధూపములు పెట్టి
రతివలుఁ బురుషులు నన్ని యెడల
వివిధవస్త్రములను వివిధమాల్యాభర
ణానులేపనముల నమరి యుండి
రఖిల వాద్యములు మహాప్రీతి మ్రోయించి
రుత్సవమున నగర మొప్పియుండె.
అంత నా భీష్మకుండు విహితప్రకారంబునం బితృదేవతల నర్చించి
బ్రాహ్మణులకు భోజనంబులు పెట్టించి, మంగళాశీర్వచనంబులు
చదివించి, రుక్మిణీదేవి నభిషిక్తంజేసి వస్త్రయుగళభూషితం గావించి
రత్నభూషణంబులిడి, ఋగ్యజుస్సామ మంత్రంబుల మంగళాచా
రంబు లొనరించి, భూసురులు రక్షాకరణంబు లాచరించిరి; పురోహి
తుండు గ్రహశాంతికొఱకు నిగమనిగదితన్యాయంబున హోమంబు
గావించె; మఱియు నా రాజు దంపతుల మేలుకొఱకుఁ దిల ధేను
కలధౌత కనక చేలాది దానంబులు ధరణీదేవతల కొసంగెను;
అయ్యవసరంబున.
భటసంఘంబులతో రథావళులతో భద్రేభయూధంబుతోఁ
బటువేగాన్విత ఘోటకవ్రజముతో బంధు ప్రియ శ్రేణితోఁ
గటుసంరంభముతో విదర్భతనయం గై కొందు నంచున్ విశం
కటవృత్తిం జనుదెంచెఁ జైద్యుఁడు గడున్ గర్వించి య వ్వీటికిన్.
బంధులఁ గూడి కృష్ణబలభద్రులు వచ్చినఁ బాఱదోలి ని
ర్మంథర వృత్తిఁ జైద్యునకు మానినిఁ గూర్చెద మంచు నుల్లస
త్సింధుర వీర రథ్య రథ సేనలతోఁ జనుదెంచి రా జరా
సంధుఁడు దంతవక్త్రుఁడును సాల్వ విదూరథ పౌండ్రకాదులున్.
మఱియు నానాదేశంబుల రాజు లనేకు లేతెంచి రందు శిశుపాలు
నెదుర్కొని పూజించి భీష్మకుం డొక్క నివేశంబున నతని విడి
యించె; నంతఁ ద ద్వృత్తాంతంబు విని.
హరి యొకఁ డేగినాఁడు మగధాదులు చైద్యహితానుసారులై
నరపతు లెందఱేని చనినారు కుమారికఁ దెచ్చుచోట సం
గర మగుఁ దోడు గావలయుఁ గంసవిరోధికి నంచు వేగఁ దా
నరిగె హలాయుధుండు గమలాక్షుని జాడ ననేక సేనతోన్.
ఆలోపల నేకతమున
నాలోలవిశాలనయనయగు రుక్మిణి ద
న్నా లోకలోచనుఁడు హరి
యాలోకము చేసి కదియఁ డని శంకితయై.
లగ్నం బెల్లి వివాహముం గదిసె నేలా రాఁడు గోవిందుఁ? డు
ద్విగ్నం బయ్యెడి మానసంబు వినెనో వృత్తాంతమున్? బ్రాహ్మణుం
డగ్నిద్యోతనుఁ డేటికిం దడసె? నా యత్నంబు సిద్ధించునో?
భగ్నంబై చనునో? విరించికృత మెబ్బంగిం బ్రవర్తించునో?
ఘను డా భూసురు డేగెనో? నడుమ మార్గశ్రాంతుఁడై చిక్కెనో?
విని కృష్ణుం డది తప్పుగాఁ దలఁచెనో? విచ్చేసెనో? యీశ్వరుం
డనుకూలింపఁ దలంచునో తలఁపడో? యార్యామహాదేవియున్
నను రక్షింప నెఱుంగునో యెఱుఁగదో? నా భాగ్య మెట్లున్నదో?
అని వితర్కించుచు.
పోఁ డను బ్రాహ్మణుండు యదుపుంగవు వీటికి; వాసుదేవుఁడున్
రాఁ డను; నింకఁ బోయి హరి రమ్మని చీరెడు నిష్టబంధుడున్
లేఁ డను; రుక్మికిం దగవు లేదటు చైద్యున కిత్తు నంచు ను
న్నాఁ డను; గౌరి కీశ్వరికి నావలనం గృపలేదు నే డనున్.
చెప్పదు తల్లికిం దలఁపు చిక్కు; దిశల్ దరహాస చంద్రిక
ల్గప్పదు; వక్త్రతామరసగంధ సమాగత భృంగసంఘమున్
రొప్పదు; నిద్ర గైకొన; దురోజపరస్పరసక్త హారముల్
విప్పదు; కృష్ణమార్గగతవీక్షణపంక్తులు ద్రిప్ప దెప్పుడున్.
తుడువదు కన్నులన్ వెడలు తోయకణంబులు; గొప్పు చక్కఁగా
ముడువదు; నెచ్చలిం గదిసి ముచ్చటకుం జన దన్న మేమియుం
గుడువదు; నీరముం గొనదు; కూరిమి కీరముఁ జేరి పద్యముం
నొడువదు; వల్లకీగుణవినోదము చేయదు; డాయ దన్యులన్.
మృగనాభి యలఁదదు మృగరాజమధ్యమ;
జలకము లాడదు జలజగంధి;
ముకురంబు చూడదు ముకురసన్నిభముఖి;
పువ్వులు దుఱుమదు పువ్వుఁబోఁడి;
వనకేళిఁ గోరదు వనజాతలోచన;
హంసంబుఁ బెంపదు హంసగమన;
లతలఁ బోషింపదు లతికాలలితదేహ
తొడవులు తొడువదు తొడవుతొడవు
తిలకమిడదు నుదుటఁ దిలకినీతిలకంబు
గమలగృహముఁ జొరదు కమలహస్త
గారవించి తన్నుఁ గరుణఁ గైకొన వన
మాలి రాఁడు తగవుమాలి యనుచు.
మఱియును.
మలఁగున్ మెల్లని గాలికిం; బటునటన్మత్తద్విరేఫాళికిం
దలఁగుం; గోయలమ్రోఁతకై యలఁగు; నుద్యత్కీరసంభాషలం
గలఁగున్; వెన్నెలఁవేడిమిం నలఁగు; మాకందాంకురఛాయకుం
దొలఁగుం; గొమ్మ మనోభవానలశిఖాదోధూయమానాంగియై.
