“నీ మాయ జిక్కి పురుష
స్త్రీమూర్తిక జనము నిన్ను సేవింపదు; వి
త్తామయగృహగతమై సుఖ
తామసమై కామవంచితంబై యీశా!
పూని యనేకజన్మములఁ బొంది తుదిం దన పుణ్యకర్మ సం
తానము పేర్మిఁ గర్మ వసుధాస్థలిఁ బుట్టి ప్రపూర్ణదేహుఁడై
మానవుఁడై గృహేచ్ఛఁబడు మందుఁ డజంబు తృణాభిలాషి యై
కానక పోయి నూతఁబడు కైవడి నీ పదభక్తిహీనుఁడై.
తరుణీ పుత్ర ధనాదుల
మరిగి మహారాజ్యవిభవ మదమత్తుఁడనై
నరతనులుబ్దుఁడ నగు నా
కరయఁగ బహుకాల మీశ! యాఱడిబోయెన్.
ఘట కుడ్య సన్నిభం బగు
చటుల కళేబరముఁ జొచ్చి జనపతి నంచుం
బటు చతురంగంబులతో
నిటునటుఁ దిరుగుదును నిన్ను నెఱుఁగమి నీశా!
వివిధ కామ లోభ విషయ లాలసు మత్తు
నప్రమత్తవృత్తి నంతకుండ
వైన నీవు వేళ యరసి త్రుంతువు సర్ప
మొదిఁగి మూషకంబు నొడియునట్లు.
నరవరసంఙ్ఞితమై రథ
కరిసేవితమైన యొడలు కాలగతిన్ భీ
కరమృగభక్షితమై దు
స్తరవిట్క్రిమిభస్త్రిసంగతం బగు నీశా!
సకల దిశలు గెలిచి సములు వర్ణింపంగఁ
జారుపీఠమెక్కి సార్వభౌముఁ
డైన సతులగృహము లందుఁ గ్రీడాసక్తి
వృత్తినుండు; నిన్ను వెదకలేఁడు.
మానసంబు గట్టి మహితభోగంబులు
మాని యింద్రియముల మదము లడఁచి
తపము చేసి యింద్రతయ గోరుఁ గాని నీ
యమృత పదముఁ గోరఁ డఙ్ఞుఁ డీశ!
సంసారి యై యున్న జనునకు నీశ్వర!
నీ కృప యెప్పుడు నెఱయఁ గల్గు
నప్పుడ బంధంబు లన్నియుఁ దెగిపోవు;
బంధమోక్షంబైనఁ బ్రాప్త మగును
సత్సంగమంబు; సత్సంగమంబున నీదు
భక్తి సిద్ధించు; నీ భక్తివలన
సన్ముక్తి యగు; నాకు సత్సంగమునకంటె
మును రాజ్యబంధనిర్మూలనంబు
గలిగినది దేవ! నీ యనుగ్రహము గాదె?
కృష్ణ! నీ సేవగాని తక్కినవి వలదు;
ముక్తి సంధాయి వగు నిన్ను ముట్టఁ గొలిచి
యాత్మబంధంబు గోరునే యార్యుఁ డెందు?
కావున రజస్తమస్సత్వగుణంబుల ననుబంధంబు లగు నైశ్వర్య
శత్రు మరణ ధర్మాది విశేషంబులు విడిచి యీశ్వరుండును విఙ్ఞాన
ఘనుండును, నిరంజనుండును, నిర్గుణుండును, నద్వయుఁడును
నైన పరమపురుషుని ని న్నాశ్రయించెదఁ; జిరకాలంబు కర్మఫలం
బులచేత నార్తుండనై క్రమ్మఱం దద్వాసనల సంతుష్టుండనై తృష్ణం
బాయక శత్రువులైన యింద్రియంబు లాఱింటిని గెలువలేని నాకు
శాంతి యెక్కడిది? విపన్నుండ నైన నన్ను నిర్భయుం జేసి
రక్షింపు” మనిన ముచికుందునికి హరి యిట్లనియె.
“మంచిది నీదు బుద్ధి నృపమండన! నీవు పరార్థ్య మెట్లు వ
ర్తించిన నైనఁ గోరికల దిక్కునఁ జిక్కవు మేలు నిర్మలో
దంచితవృత్తి నన్గొలుచు ధన్యుల బద్ధులు నెట్లు నీకు ని
శ్చంచలభక్తి గల్గెడిని సర్వము నేలుము మాననేటికిన్.
నరేంద్రా! నీవు తొల్లి క్షత్రధర్మంబున నిలిచి, మృగయావినోదంబుల
జంతువుల వధియించినాఁడవు; తపంబునఁ దత్కర్మవిముక్తుం
డవై తర్వాతి జన్మంబున సర్వభూతసఖిత్వంబుగలిగి బ్రాహ్మణ
శ్రేష్ఠుండవై నన్నుఁ జేరెద”వని వీడ్కొలిపిన హరికిఁ బ్రదక్షింబు వచ్చి
నమస్కరించి గుహ వెడలి సూక్ష్మప్రమాణదేహంబులతో నున్న
మనుష్య పశు వృక్షలతాదులం గని కలియుగంబు ప్రాప్తం బగు
నని తలంచి యుత్తరాభిముఖుండై తపోనిష్ఠుం డగుచు సంశయం
బులు విడిచి, సంగంబులు పరిహరించి విష్ణుని యందుఁ జిత్తంబు
చేర్చి గంధమాదనంబు ప్రవేశించి మఱియు నరనారాయణ నివా
సంబైన బదరికాశ్రమంబు చేరి, శాంతుండై హరినారాధించుచుండె,
నిట్లు ముచికుందుని వీడ్కొని.
అచ్ఛిద్రప్రకటప్రతాపరవిచే నాశాంతరాళంబులన్
ప్రచ్ఛాదించుచుఁ గ్రమ్మఱన్ మథురకుం బద్మాక్షుఁ డేతెంచి వీ
డాచ్ఛాదించి మహానిరోధముగఁ జక్రాకారమై యున్న యా
మ్లేచ్ఛవ్రాతము నెల్లఁ ద్రుంచె రణభూమిం బెంపు సొంపారఁగన్.
