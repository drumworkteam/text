అని పయ్యెదఁ జక్కఁగ సవరించుకొనుచుఁ బలవరించుచు; భ్రాంతి
పడి కూఁతుం గ్రక్కున నక్కునం జక్క హత్తుకొని, చెక్కుచెక్కున
మోపి చక్కన నుత్తరీయాంచలంబున సంచలతం గప్పి చప్పు
డుగాఁ గుయ్యిడ నయ్యెడం గ్రయ్యం బడి వాఁడు పోఁడిమి చెడఁ
దోబుట్టువుం దిట్టి, చిట్టిపట్టి నావు రని వాపోవఁ గావరంబున
నడుగు లొడిసి తిగిచి వడిం బెడిసిపడం బుడమిపైం బడవ్రేసిన
న బ్బాలయు నేలంబడక లీల నెగసి నవ్య దివ్య మాలికా గంధ
బంధుర మణి హారాంబరాద్యలంకార మనోహారిణియు, గదా శంఖ
చక్ర పద్మశర చాపాసి శూలధారిణియునై యెనిమిది కరంబులం
గరంబొప్పుచు, సిద్ధ చారణ కిన్నర గరుడ గంధర్వాది వైమానిక
నికాయంబుకానుకలిచ్చి పొగడ, నెగడుచు నచ్చరల యాట
పాటలకు మెచ్చుచు, మింటనుండి కంటఁబడి కంటుపడఁ గంసుని
కిట్లనియె.
“తెంపరివై పొరిం బొరిని దేవకిబిడ్డలఁ జిన్నికుఱ్ఱలం
జంపితి వింకనైన నుపశాంతి వహింపక ఱాలమీఁద నొ
ప్పింపితి విస్సిరో! యిదియు బీరమె? నా సరసన్ జనించి నిన్
జంపెడు వీరుఁ డొక్క దెస సత్కృతి నొందెడువాడు దుర్మతీ!”
అని పలికి.
మహనీయ గుణాస్పదయై
మహిలో నా దేవి జనము మన్నింపంగా
బహు నామ నివాసంబుల
బహునామములం జరించె భద్రాత్మికయై.
అంత నాబోటి పలికిన కలికి పలుకులు ములుకులై, చెవులఁ
జిలికిన, నులికిపడి జళుకు గదిరిన మనంబున ఘనంబుగ
వెఱఁగంది, కంది, కుందెడు దేవకీవసుదేవుల రావించి, యాద
రంబున గారవించి, చేరి వారితో నిట్లనియె.
“పాపుఁడ; బాలఘాతకుఁడ; బంధు విరక్తుఁడ; దుష్ట చిత్తుఁడన్;
గోపనుఁడన్; జరన్మృతుఁడఁ; గ్రూరుఁడ; బ్రాహ్మణహంత భంగి మీ
పాపల జంపితిన్ బయలి పల్కుల నమ్మితి సాధులార! నా
పాపము లుగ్గడింపక కృపాపరులై కనరే శమింపరే.
ఒక్కెడఁ బ్రాణులందఱు నిజోచితకర్మము లోలిఁ ద్రిప్పగా
నొక్కొక మేనితో బొడమి యొక్కొక త్రోవను రాకపోకలం
జిక్కులఁ బొందుచుండుదురు; చెల్మిని సంసృతితోడఁ బాయ రే
నెక్కడి హంత? మీ శిశువులెక్కడి హన్యులు? దూఱనేటికిన్.
పగతురఁ జెఱిచితి ననియును
బగతురచేఁ జెడితి ననియు బాలుఁడు తలఁచున్;
బగ చెలుములు లే వాత్మకుఁ
బగచెలుముల కీలు కర్మబంధము సుండీ.”
అని పలికి కన్నీరు నించి, వగచి, వెఱచుచు, దేవకీవసుదేవుల
పాదంబులఁ బట్టుకొని, సంకెలలు విప్పించి, మిక్కిలి యక్కఱ
గల వాక్యంబుల నైక్యంబులు నెఱపిన, వారును బరితప్తుం డైన
కంసునిఁ జూచి, రోషంబును బాసి; రంత నా వసుదేవుండు బావ
కిట్లనియె.
“బావా! నీ వచనంబు నిక్కము సుమీ; ప్రాణుల్ గతజ్ఞాను లై
నీవే నంచును లోభ మోహ మద భీ నిర్మిత్రతామోద శో
కావేశంబుల నొండొరుం బొడుతు రేకాకారుఁడై సర్వరూ
పావిష్టుండగు నీశ్వరుం దెలియలే రన్యోన్యవిభ్రాంతులై”
