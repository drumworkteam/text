ఇట్లు యమున దాఁటి, దూఁటి, చని నందునిమందం జేరి,
యందమంద నిద్రంబొంది, యొడ లెఱుంగని గొల్లలం దెలుపనొల్లక
, నిత్యప్రసాద యగు యశోదశయ్య నొయ్యన చిన్నినల్లనయ్య
నునిచి, చయ్యన న య్యవ్వ కూఁతు నెత్తుకొని మరల నింటికిఁ
బంటింపక వచ్చి య చ్చిఱుతపాపను దేవకి ప్రక్కం జక్క నిడి.
పదముల సంకెల లిడుకొని
మదిఁ దలఁకుచు శూరసుతుడు మందుఁడు బోలెన్
బెదరుగలరీతి దేహము
గదలించుచు నొదిఁగియుండె గఱువతనమునన్
వనజాక్షునిఁ దెచ్చుటయును
దనసుతఁ గొనిపోవుటయును దా నెఱుఁగక మూఁ
గిననిద్ర జొక్కియుండెను
వనజాక్షి యశోద రేయి వసుధాధీశా!
అంత బాలిక యావు రని యేడ్చు చిఱుచప్పు
డాలించి వేకన నాఁకయింటి
కావలివారలు మేల్కని చూచి తలుపుల
తాళముల్ తొంటివిధమున నుండఁ
దెలిసి చక్కన వచ్చి దేవకి నీళ్ళాడె
రమ్ము రమ్మని భోజరాజుతోడఁ
జెప్పిన నాతఁడు చిడిముడి పాటుతోఁ
దల్పంబు పై లేచి తత్తఱమున
వెండ్రుకలు వీడఁ బైచీర వ్రేలియాడ
తాల్మి కీలూడ రోషాగ్ని దర్పమాడ
భూరివైరంబుతోఁ గూడఁ బురిటియింటి
జాడఁ జనుదెంచి యా పాపఁ జంపఁ గదియ.
