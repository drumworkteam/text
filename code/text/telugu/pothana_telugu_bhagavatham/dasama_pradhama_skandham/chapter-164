అని మఱియు ని ట్లనేక విధంబులఁ గృష్ణసందర్శనలాలసలై పలు
కుచున్న గోపికల వచనంబులు విని యుద్ధవుండు మధురాలా
పంబుల నూరార్చుచు యిట్లనియె.
“జప దాన వ్రత హోమ సంయమ తపస్స్వాధ్యయ ముఖ్యంబులన్
నిపుణు ల్గోరియునే విభున్ మనములన్ నిల్పంగ లే రట్టి స
ద్విపులాకారునిపై మహామహిముపై విశ్వేశుపై మీ కజ
స్ర పటుధ్యానము లిట్లు నిల్చునె? భవచ్చారిత్రముల్ చిత్రముల్.
నను మీకడకుం గృష్ణుఁడు
పనిపంపెడు వేళఁ బిలిచి పలికిన పలుకుల్
వినుఁ; డన్నియు వివరించెద
వనజేక్షణలార! మీరు వగవకుఁ డింకన్.”
అని హరివచనంబులుగా నిట్లనియె.
“ఎల్లకార్యములకు నేను ప్రధానకా
రణము గావున మీకు రమణులార!
కలుగదు మద్వియోగము చరాచరరూప
ములలో మహాభూతములు వసించు
కరణి నుండుదు సర్వగతుఁడనై నే మనః
ప్రాణబుద్ధిగుణేంద్రియాశ్రయుండ
నాత్మయం దాత్మచే నాత్మఁ బుట్టింతు ర
క్షింతును ద్రుంతు హృషీకభూత
గుణగణాకార మాత్మలోఁ గొమరుమిగుల
నిబిడ మాయానుభవమున నిత్యశుద్ధ
మాత్మ విఙ్ఞానమయము వేఱయ్యు గుణము
ప్రకృతికార్యమనోవృత్తిఁ బట్టి పొందు.
కలఁగని లేచి మున్ను కలఁ గన్న సమస్తవిధంబు కల్ల గా
దలఁచిన భంగి మానసపదార్థముచే నిఖిలేంద్రియార్థముల్
బలమునఁ గట్టి తద్ఙ్ఞుఁడు ప్రపంచము లేదనుఁ దన్మనంబుఁ దా
రలయక గట్టుడున్ బుధుల కవ్వల నొండొక భేదమున్నదే?
సాంఖ్య యోగ నిగమ సత్య తపో దమ
ములు మనోనిరోధమును గడపల
గాఁగ నుందు జలధి కడపలగాఁ గల
నదుల భంగి నళిననయనలారా!
చెలువల్ దవ్వుల నున్న వల్లభులపైఁ జిత్తంబులం గూర్తు రు
త్కలికం జేరువవారికంటె నదియుంగా దెప్పుడున్ నన్ను మీ
రలు చింతించుచు నుండఁగోరి యిటు దూరస్థత్వముం బొందితిం
దలకం బోలదు నన్నుఁ బొందెదరు నిత్యధ్యానపారీణులై.”
