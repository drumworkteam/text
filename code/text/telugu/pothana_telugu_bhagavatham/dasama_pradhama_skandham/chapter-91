అనిన విని గోవింద సందర్శనకుతూహలలై ధరణీసురసుందరులు
సంభ్రమానందంబులు డెందంబుల సందడింప, భక్ష్య భోజ్య
లేహ్య చోష్య పానీయ భేదంబులుం గలిగి, సంస్కార సంపన్నంబు
లైన యన్నంబులు కుంభంబుల నిడికొని సంరంభంబున సము
ద్రంబునకు నడచు నదుల తెఱంగున.
బిడ్డలు మగలును భ్రాతలు
నడ్డము చని వల దనంగ నటు తలఁడని మా
ఱొడ్డుచు జగదీశ్వరునకు
జడ్డన నన్నంబు గొనుచు జని రా సుదతుల్.
చని యమునాసమీపంబున నవపల్లవాతిరేకంబును విగతవన
చరశోకంబును నైన యశోకంబుక్రింద నిర్మలస్థలంబున.
ఒక చెలికానిపై నొక చేయి చాఁచి వే
ఱొక చేత లీలాబ్జ మూఁచువానిఁ
గొప్పున కందని కొన్ని కుంతలములు
చెక్కుల నృత్యంబు చేయువానిఁ
గుఱుచ చుంగులు పుచ్చి కొమరారఁ గట్టిన
పసిఁడి వన్నియ గల పటమువానిఁ
నౌదలఁ దిరిగిరా నలవడఁ జుట్టిన
దట్టంపు పింఛపుదండవాని
రాజితోత్పల కర్ణపూరములవాని
మహిత పల్లవ పుష్ప దామములవాని
భువన మోహన నటవేష భూతివానిఁ
గనిరి కాంతలు గన్నుల కఱవు దీఱ.
కని లోచనరంధ్రంబుల
మునుమిడి హరిలలితరూపమును లోఁగొని నె
మ్మనములఁ బరిరంభించిరి
తనుమధ్యలు హృదయజనితతాపమువాయన్.
ఇ వ్విధంబున.
వారిత సర్వస్పృహలై
వా రందఱుఁ దన్నుఁ జూడ వచ్చుట మదిలో
వారిజనయనుఁడు పొడగని
వారికి నిట్లనియె నగి యవారితదృష్టిన్.
“కాంతారత్నములార! మీ గృహములం గళ్యాణమే యేమి గా
వింతున్ మీ? కిటు రండు; మమ్ము నిచటన్ వీక్షింప నేతెంచినా
రెంతో వేడుకతో; నెఱుంగుదుము; నిర్హేతుస్థితిన్ నన్ను ధీ
మంతుల్ మీ క్రియఁ జేరి కందురుగదా మత్సేవలన్ సర్వమున్.
కావున గృహస్థులయిన మీ పతులు మిమ్ముంగూడి క్రతువు
నిర్విఘ్నంబుగా సమాప్తిం జేసెదరు; మీరు యాగవాటంబున
కుం జనుఁ” డనిన విప్రభార్య లిట్లనిరి.
“తగునె మాధవ! యిట్టి వాఁడిపలుకుల్ ధర్మంబులే మా యెడన్?
మగలుం బిడ్డలు సోదరుల్ జనకులున్ మమ్ము న్నివారింప మ
చ్చిగ నీ యంఘ్రులు చేరినార; మటఁ బోఁ జేకొందురే వార లా
పగి దే మొల్లము; కింకరీజనులఁగా భావించి రక్షింపవే.”
అనిన జగదీశ్వరుండు.
“నా సమీపమున నున్నా రంచు నలుగరు
బంధులు భ్రాతలు పతులు సుతులు
మిమ్ము దేవతలైన మెత్తు రంగనలారా!
నా దేహసంగంబు నరుల కెల్ల
సౌఖ్యానురాగ సంజనకంబు గాదు; ము
క్తిప్రదాయకము; నా కీర్తనమున
దర్శనాకర్ణన ధ్యానంబులను గర్మ
బంధ దేహంబులఁ బాసి మీరు
మానసంబులు నా యందు మరుగఁజేసి
నన్నుఁ జేరెద రటమీఁద నమ్ము” డనుచుఁ
బలికి వారలు దెచ్చిన భక్షణాదు
లాప్తవర్గంబుతో హరి యారగించె.
పరమేశ్వరార్పణంబుగఁ
బరజనులకు బిక్ష యిడినఁ బరమపదమునం
బరఁగెద రఁట; హరి సాక్షా
త్పరమేశ్వర బిక్ష చేయు ఫలమెట్టిదియో?
