వర నారాయణ కవచము
నరిభీకర వజ్రకవచ మాశ్రిత సంప
త్పరిణామ కర్మకవచము
పురుహూతున కెట్లు మౌని బోధించె? దగన్."
అనినం బరీక్షిజ్జనపాలునకు మునినాథుం డి ట్లనియె.
"వినవయ్య! నరనాథ! మునినాథుఁ డింద్రున
కనువొంద నారాయణాఖ్య మైన
కవచంబు విజయ సంకల్పంబు నప్రమే
య స్వరూపంబు మహాఫలంబు
మంత్రగోప్యము హరిమాయావిశేషంబు
సాంగంబుగాఁగ నెఱుంగఁ జేసె;
దాని నే వినిపింతుఁ బూని తదేకాగ్ర
చిత్తంబుతోడుతఁ జిత్తగింపు;
మొనర ధౌతాంఘ్రిపాణి యై యుత్తరంబు
ముఖముగా నుత్తమాసనమున వసించి
కృత నిజాంగ కరన్యాస మతిశయిల్ల
మహిత నారాయణాఖ్య వర్మము నొనర్చె.
ఇట్లు నారాయణకవచంబు ఘటియించి, పాదంబులను, జానువు
లను, నూరువులను, నుదరంబునను, హృదయంబునను, నురంబు
నను, ముఖంబునను, శిరంబునను న ట్లష్టాంగంబులం బ్రణవ
పూర్వకంబైన యష్టాక్షరీ మంత్రరాజంబు విన్యాసంబుచేసి ద్వాదశాక్షర
విద్యచేతం గరన్యాసంబు చేసి, మంత్రమూఁర్తియై భగవచ్ఛబ్ద వాచ్యం
బైన ప్రణవాది యకారాంత మహామంత్రంబు చేత నంగుళ్యంగుష్ఠ పర్వ
సంధులయం దుపన్యసించి, మఱియు హృదయంబున నోంకారంబు,
వికారంబు మూర్ధంబున, షకారంబు భ్రూమధ్యంబు నందు, ణకారంబు
శిఖ యందు, వేకారంబు నేత్రంబులయందు, నకారంబు సర్వ
సంధులయందు మఱియు నస్త్రము నుద్దేశించి మకారంబు నుపన్య
సించె నేని మంత్రమూర్తి యగు; మఱియును "అస్త్రాయఫట్" అను
మంత్రంబున దిగ్భంధనంబుచేసి, పరమేశ్వరునిం దన భావంబున నిల్పి
విద్యామూర్తియుఁ, దపోమూర్తియు నగు షట్చక్తి సంయుతం బైన
నారాయణ కవచాఖ్య మైన మంత్రరాజంబు ని ట్లని పఠియించె.
గరుడుని మూఁపుపై బదయుగంబు ఘటిల్లఁగ శంఖచక్ర చ
ర్మ రుచిర శార్ఙ్గ ఖడ్గ శర రాజితపాశ గదాది సాధనో
త్కర నికరంబు లాత్మకరకంజములన్ ధరియించి భూతి సం
భరిత మహాష్టబాహుఁడు కృపామతితో ననుఁ గాచుఁ గావుతన్.
ప్రకట మకర వరుణ పాశంబు లందును
జలములందు నెందుఁ బొలియ కుండఁ
గాచుఁగాక నన్ను ఘనుఁడొక్కఁ డై నట్టి
మత్యమూర్తి విద్యమానకీర్తి.
వటుఁడు సమాశ్రిత మాయా
నటుఁడు బలి ప్రబల శోభన ప్రతిఘట నో
ద్భటుడు త్రివిక్రమదేవుఁడు
చటుల స్థలమందు నన్ను సంరక్షించున్.
అడవుల సంకటస్థలుల నాజిముఖంబుల నగ్ని కీలలం
దెడరుల నెల్ల నాకు నుతి కెక్కఁగ దిక్కగుఁగాక శ్రీనృసిం
హుఁడు సురశత్రుయూధప వధోగ్రుడు విస్ఫురి తాట్టహాస వ
క్త్రుఁడు ఘన దంష్ట్ర పావక విధూత దిగంతరుఁ డప్రమేయుఁడై.
అరయఁగ నెల్ల లోకములు నంకిలి నొంద మహార్ణవంబులో
నొరిగి నిమగ్న మైన ధర నుద్ధతిఁ గొమ్మున నెత్తినట్టి యా
కిరిపతి యగ్ని కల్పుఁ డురుఖేలుఁడు నూర్జిత మేదినీ మనో
హరుఁడు గృపావిధేయుఁడు సదాధ్వముల నన్నుఁ గాచుఁగావుతన్.
రాముఁడు రాజకులైక వి
రాముఁడు భృగు సత్కులాభిరాముఁడు సుగుణ
స్తోముఁడు నను రక్షించును
శ్రీమహితోన్నతుఁడు నద్రి శిఖరములందున్.
తాటక మర్దించి తపసి జన్నముఁ గాచి
హరువిల్లు విఱిచి ధైర్యమున మెఱసి
ప్రబలు లైనట్టి విరాధ కబంధోగ్ర
ఖరదూషణాది రాక్షసులఁ దునిమి
వానరవిభు నేలి వాలిఁ గూలఁగ నేసి
జలరాశి గర్వంబుఁ జక్కజేసి
సేతువు బంధించి చేరి రావణ కుంభ
కర్ణాది వీరులఁ గడిమిఁ ద్రుంచి
యల విభీషణు లంకకు నధిపుఁ జేసి
భూమిసుతఁ గూడి సాకేత పురము నందు
రాజ్యసుఖములు గైకొన్న రామవిభుఁడు
వరుస ననుఁ బ్రోచుచుండుఁ బ్రవాసగతుల.
మఱియు నఖిల ప్రమాదంబు లైన యభిచార కర్మంబుల వలన
నారాయణుండును, గర్వంబువలన నరుండును, యోగభ్రంశంబువలన
యోగనాథుఁ డయిన దత్తాత్రేయుండును, గర్మబంధంబులవలన
గణేశుం డైన కపిలుండును, గామదేవునివలన సనత్కుమారుండును
మార్గంబుల దేవహేళనంబు చేయుటవలన శ్రీహయగ్రీవమూర్తి
యును, దేవతానమస్కార తిరస్కార దేవపూజా చ్ఛిద్రంబులవలన
నారదుండును, నశేష నిరయంబులవలనఁ గూర్మంబును, నపథ్యంబు
వలన భగవంతుం డైన ధన్వంతరియును, ద్వంద్వంబువలన నిర్జి
తాత్ముం డయిన ఋషభుండును, జనాపవాదంబువలన నగ్ని
దేవుండును, జనన మరణాదులం గలుగఁ జేయు కర్మంబులవలన
బలభద్రుండును, గాలంబువలన యముండును, సర్పగణంబులవలన
శేషుండును, నప్రబోధంబువలన ద్వైపాయనుండును, బాషాండ
సమూహంబువలన బుద్ధదేవుండును, శనైశ్చరునివలనఁ గల్కియునై,
దర్మరక్షణపరుం డయిన మహావతారుండు నన్ను రక్షించుంగాత;
ప్రాత స్సంగమ ప్రాహ్ణ మధ్యా హ్నాపరాహ్ణ సాయంకాలంబులను ప్రదో
షార్ధరా త్రాపరాత్ర ప్రత్యూ షానుసంధ్యలను గదా ద్యాయుధంబుల
ధరియించి, కేశవ, నారాయణ, గోవింద, విష్ణు, మధుసంహార, త్రివిక్రమ,
వామన, హృషికేశ, పద్మనాభ, శ్రీవత్సధామ, సర్వేశ్వరేశ, జనార్దన,
విశ్వేశ్వర, కాలమూర్తు లను నామ రూపంబులు గల దేవుండు నన్ను
రక్షించుంగాక; ప్రళయకాలాన లాతితీక్ష్ణ సంభ్రమ భ్రమణ నిర్వక్రవిక్రమ
వక్రీకృత దనుజచక్రం బైన సుదర్శన నామ చక్రంబ! మహావాయు ప్రేరి
తుండై హుతాశనుండు నీరస తృణాటవుల భస్మీభూతంబు చేయు
భంగి, భగవత్ప్రయుక్తంబవై మద్వైరి సైన్యంబుల దగ్దంబు గావింపుము;
జగ త్సంహారకాల పటు ఘటిత చటుల మహోత్పాత గర్జారవ తర్జన
దశదిశాభి వర్జిత ఘనఘనాంతర నిష్ఠ్యూత నిష్ఠురకోటి శతకోటిసం
స్పర్శ స్ఫుర ద్విస్ఫులింగ నిర్గ మనానర్గళ భుగ భుగాయమాన మూర్తి
విస్పూర్తి! నారాయ ణకరకమలవర్తి! గదాయుధోత్తమ మదీయవైరి
దండోపదండంబుల భండనంబునం జండ గతిం బిండిపిండిగాఁ
గూశ్మాండ వైనాయక రక్షో భూత గ్రహంబులు చూర్ణంబులుగాఁ గొండొక
వినోదంబు సలుపుము; దరేంద్రంబ వైన పాంచజన్యంబ! సర్వ
లోక జిష్ణుండైన శ్రీకృష్ణునిఁ నిఖిల పుణ్యైక సదన వదన నిష్ఠ్యూత
నిశ్శ్వా సాధర వేణు పూరితంబవై యున్మత్త భూత, ప్రేత, పిశాచ, విప్ర
గ్రహాది క్రూర దుర్గ్రహంబులు విద్రావణంబులుగా, నస్మ త్పరవీరమండ
లంబుల గుండియలతోఁ దదీయమానినీ దుర్భర గర్భంబులు గర్భ
స్థార్భక వివర్జితంబులుగా నవియ, బ్రహ్మాండభాండ భీకరంబయిన
భూరి నాదంబున మోదింపు; మతి తీవ్రధారా దళిత నిశాతకోటి కఠోర
కంఠ కరాళ రక్తధారా ధౌత మలీమస విసరంబవయిన నందక మహాసి
శేఖరంబ! జగదీశ ప్రేరితంబవై మద్విద్వేషి విషమ వ్యూహంబుల
మెండు ఖండములుగ ఖడించి చెండాడుము; నిష్కళంక నిరాంతక
సాంద్ర చంద్రమండల పరిమండిత సర్వాంగ లక్షణ విచక్షణ ధర్మనిరతం
బవయిన చర్మంబ! దుర్మద మద్వైరిలోకంబులకు భీకరాలోకంబులను
సమాకుల నిబిడ నిరీంద్ర నిష్ఠుర తమః పటల పటు ఘటనంబులం
గుటిల పఱుపుము; నిఖిల పాపగ్రహంబుల వలనను సకల నర
మృగ సర్ప క్రోడ భూతాదులవలనను నగు భయంబులు పొంద
కుండ భగవన్నామ రూప యాన దివ్యాస్త్రంబుల రక్షించుం గాక; బృహ
ద్రథంతరాది సామంబులచేత స్తోత్రంబు చేయం బడుచున్న ఖగేం
ద్రుండు రక్షణ దక్షుండై నన్ను రక్షించుఁగాక; శ్రీహరి నామ రూప
వాహన దివ్యాయుధ పారిషదోత్తమ ప్రముఖంబు లస్మదీయ బుద్ధీం
ద్రియ మనఃప్రాణంబుల సంరక్షించు; భగవంతుండయిన శేషుండు
సర్వోపద్రవంబుల నాశంబు చేయు; జగ దైక్యభావంబయిన ధ్యానంబు
గలవానికి వికల్పరహితుండై, భూషణాయుధ లింగాఖ్యలగు శక్తులం
దన మాయ చేత ధరియించి తేజరిల్లు చుండు లక్ష్మీకాంతుండు
వికల్ప విగ్రహంబులవలన నన్ను రక్షించుఁగాక; లోకభయంక
రాట్టహాస భాసుర వదనగహ్వరుం డగుచు, సమస్త తేజోహరణ ధురీణ
తేజః పుంజ సంజాత దివ్య నృసింహావతారుం డగు న ప్పరమేశ్వరుండు
సర్వ దిగ్భాగంబు వలన, సమస్త బహిరంతరంబుల వలన నన్ను
రక్షించుచుండుఁ గాత" మని నారాయణాత్మక కవచ ప్రభావం బితిహాస
రూపంబున నింద్రుండు దెలిసికొని, ధ్యానంబు చేసి, త ద్విద్యాధారణ
మహిమవలన నరాతుల నిర్జించెం; గావున నెవ్వరేని నిర్మలాత్ము
లగు వార లే త ద్విద్యా ధారణులై యనుదినంబును బఠియించిన; నతి
ఘోర రణంబుల నత్యుత్కట సంకటంబులను, సర్వ గ్రహ నిగ్రహ కర్మ
మారణకర్మాది దుష్కర్మ జన్య క్లేశంబులను వదలి, యవ్యాకుల
మనస్కులై, విజయంబు నొందుదురు; మఱియును, సర్వ రోగంబులకు
నగమ్యశరీరులై సుఖంబు నొందుదురు; అదియునుం గాక.
అతిభక్తిఁ గౌశికుం డను బ్రాహ్మణుఁడు దొల్లి
యీ విద్య ధరియించి యెలమి మించి
మరుభూమియందు నిర్మలచిత్తుఁడై యోగ
ధారణంబున బిట్టు తనువు విడిచె
దానిపై నొకఁడు గంధర్వవరేణ్యుండు
చిత్రరథాఖ్యుఁ డజేయుఁ డొంటి
చదలఁ జనంగఁ దచ్ఛాయ తదస్థిపైఁ
గదసిన నాతఁడు గళవళించి
యువిద పిండుతోడ నవ విమానముతోడఁ
దనదు విద్యతోడ ధరణిఁ ద్రెళ్ళి
తిరిగి లేవలేక తికమక గుడువంగ
వాలఖిల్యమౌని వానిఁ జూచి.
నారాయణ కవచ సమా
ధారణ పుణ్యాస్థి దీని దగ్గఱ నీకుం
గూరెడినె? విష్ణుభక్తుల
వారక చేరంగ నెట్టివారికిఁ దరమే?
సంధించి నీ యంగక సంధు లెల్లన్
బంధించి తన్మంత్రబలంబు పేర్మి
న్నందంబు మాన్పింపఁ ద దన్య మేదీ?
సింధు ప్రవా హోన్నతిచేతఁ దీరున్.
కావున నీ పుణ్యశల్యంబులు భక్తియుక్తుండ వై కొనిపోయి ప్రాఙ్ముఖం
బునఁ బ్రవహించెడు సరస్వతీ జలంబుల నిక్షేపణంబు జేసి కృతస్నా
నుండవై యాచనంబు చేసిన, నీ సర్వాంగబంధనంబు లుడుగు ననిన
నతం డట్ల చేసి, తన విమానం బెక్కి నిజస్థానంబున కరిగెఁ; గావున.
అనుదినము దీని నెవ్వరు
వినిరేనిఁ బఠించిరేని విస్మయ మొదవన్
ఘన భూతజాల మెల్లను
మునుకొని వారలను గాంచి మ్రొక్కుచు నుండున్.
విశ్వరూపువలన నైశ్వర్యకరమైన
యిట్టి విద్యఁ దాల్చి యింద్రుఁ డపుడు
మూఁడులోకములకు ముఖ్యమైనట్టి శ్రీ
ననుభవించి మించె నధికమహిమ.
భూపాల! యా విశ్వరూపున కరుదైన
తలలు మూఁ డనువొందఁ గలిగి యుండు;
సొరిది సురాపాన సోమపానంబులు
నన్నాద మనఁగను నమరవరుల
తోఁగూడి భుజియించి తూకొని వారితో
యఙ్ఞభాగంబు ప్రత్యక్ష మొంది
కైకొనుచుండి దుష్కర్ముఁడై యా యఙ్ఞ
భాగంబు రాక్షస ప్రవరులకును
దల్లిమీఁద గలుగు తాత్పర్యవశమున
దివిజవరుల మొఱఁగి తెచ్చి యిచ్చు
నది యెఱింగి యింద్రుఁ డతిభీతచిత్తుఁడై
తనకుఁగాని యతని తలలు ద్రుంచె.
భాసురుఁ డనక మహాత్మా
గ్రేసరుఁ డన కతఁడు పూర్వకృత కర్మగతిన్
వేసరుఁ డనక మహేంద్రుఁడు
భూసురు తల లపుడు రోషమునఁ దెగ నడిచెన్.
ఇ ట్ల య్యింద్రుఁడు క్రోధంబు సహింపంజాలక విశ్వరూపుతలలు
ఖడ్గంబునం దెగనడచిన సోమపానంబు చేయు శిరంబు కపింజలం
బయ్యె; సురాపానంబు చేయు శిరంబు కలవింకం బయ్యె; అన్నంబు
భక్షించు శిరంబు తిత్తిరి యయ్యె; నిట్లు త్రివిధ పక్షిస్వరూపంబు దాల్చి,
బ్రహ్మహత్య యేతెంచి యింద్రునిఁ జుట్టుకొని తమ్ముఁ బరిగ్రహింపు
మని నిర్భంధింప నపు డింద్రు డతి భీతచిత్తుండై త్రిలోకనాయకుం
డైనన్ దానిం దప్పించుకొనంజాలక యంజలి యొగ్గి, య మ్మహాదోషం
బుఁ గైకొని, తద్దోషం బొక్క సంవత్సరం బనుభవించి, యంతం బాపు
కొనువాఁడై భూ జల వృక్ష స్త్రీలం బ్రార్థించి, మ ద్దురితంబు చతుర్విధంబు
కొలం బుచ్చికొనుం డనిన, భూమి తనయందుఁ జేయంబడిన ఖాతంబు
తనంతన పూఁడునట్టి వరంబును, జలంబు సర్వంబు దనయందు
బ్రక్షాళితంబైనం బావనం బగునట్టి వరంబును, వృక్షంబులు భేదింపం
బడి పునఃప్రరోహంబు గలుగు వరంబును, స్త్రీ లెల్లపుడుం దమకు
గామసుఖంబు గలుగునట్టి వరంబును గోరిన నతం డట్ల కా నొసంగిన
నతని దుష్కృతంబు ధరణి నెఱియ లూషర క్షేత్రంబుల విధంబునను,
నుదకంబు బుద్బుద ఫేన రూపంబునను, మహీరుహంబులు నిర్యాస
భావంబునను, నింతులు రజో వికారంబునను నిట్లు చతుర్భాగంబులం
బంచికొనిరి; అంత.
