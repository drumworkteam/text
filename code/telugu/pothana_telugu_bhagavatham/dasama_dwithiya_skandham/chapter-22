రాజకులావతంసుఁడు పరాజిత కంసుఁడు సొచ్చి కాంచె ఘో
రాజుల రాజులం బటుశరాహతి నొంచి ధరాతనూజుఁ డు
త్తేజిత శక్తిఁ దొల్లిఁ జెఱదెచ్చినవారిఁ బదాఱువేల ధా
త్రీజన మాన్యలన్ గుణవతీ వ్రతధన్యల రాజకన్యలన్.
కని రా రాజకుమారికల్‌ పరిమళత్కౌతూహలాక్రాంతలై
దనుజాధీశ చమూవిదారు నతమందారున్ శుభాకారు నూ
తనశృంగారు వికారదూరు సుగుణోదారున్ మృగీలోచనా
జన చేతోధనచోరు రత్నమకుటస్ఫారున్ మనోహారునిన్.
కని యతని సౌందర్య గాంభీర్య చాతుర్యాది గుణంబులకు మో
హించి, తమకంబులు జనియింప, ధైర్యంబులు సాలించి, సిగ్గులు
వర్జించి, పంచశరసంచలిత హృదయలై, దైవయోగంబునం బరా
యత్తంబులైన చిత్తంబుల నమ్మత్తకాశినులు దత్తరంబున మనో
జుండుత్తలపెట్ట నతండు దమకుఁ బ్రాణవల్లభుండని వరియించి.
“పాపపురక్కసుండు సెఱపట్టె నటంచుఁ దలంతుఁ మెప్పుడుం
బాపుఁడె? వాని ధర్మమునఁ బద్మదళాక్షునిఁ గంటి మమ్మ! ము
న్నీ పురుషోత్తముం గదియ నేమి వ్రతంబులు సేసినారమో?
యా పరమేష్ఠి పుణ్యుఁడుగదమ్మ! హరిన్ మముఁగూర్చె నిచ్చటన్
ఉన్నతి నీతఁడు గౌఁగిట
మన్నింపఁగ నింక బ్రదుకు మానిని మనలో
ము న్నేమి నోము నోఁచెనొ
సన్నుతమార్గముల విపిన జల దుర్గములన్.
విన్నారమె యీ చెలువముఁ?
గన్నారమె యిట్టి శౌర్యగాంభీర్యంబుల్‌?
మన్నార మింతకాలముఁ
గొన్నారమె యెన్నఁ డయినఁ గూరిమి చిక్కన్.
వనజాక్షి! నేఁ గన్క వైజయంతిక నైన
గదిసి వ్రేలుదు గదా కంఠమందు;
బింబోష్ఠి! నేఁ గన్క బీతాంబరము నైన
మెఱసి యుండుదు గదా మేనునిండఁ;
గన్నియ! నేఁ గన్క గౌస్తుభమణి నైన
నొప్పు సూపుదుఁ గదా యురమునందు;
బాలిక! నేఁ గన్కఁ బాంచజన్యము నైన
మొనసి చొక్కుదుఁ గదా మోవిఁ గ్రోలి;
పద్మగంధి! నేను బర్హదామము నైనఁ
జిత్ర రుచుల నుందు శిరమునందు”
ననుచుఁ బెక్కుగతుల నాడిరి కన్యలు
గములు గట్టి గరుడగమనుఁ జూచి.
భూనాథోత్తమ! కన్యకల్‌ వరుస నం “భోజాతనేత్రుండు న
న్నే నవ్వెం దగఁ జూచె డగ్గఱియె వర్ణించెన్ వివేకించె స
మ్మానించెం గరుణించెఁ బే రడిగె సన్మార్గంబుతోఁ బెండ్లి యౌ
నేనే చక్రికి దేవి” నంచుఁ దమలో నిర్ణీత లై రందఱున్.
ఇట్లు బహువిధంబులం దమతమ మన్ననలకు నువ్విళ్ళూరు
కన్నియలం బదాఱువేల ధవళాంబరాభరణ మాల్యానులేపనంబు
లొసంగి, యందలంబుల నిడి, వారలను నరకాసుర భాండాగారం
బులం గల నానావిధంబు లయిన మహాధనంబులను, రథంబు
లను, దురంగంబులను, ధవళంబులై వేగవంతంబులై యైరావత
కుల సంభవంబులైన చతుర్దంత దంతావళంబులను, ద్వారకానగ
రంబునకుం బనిచి; దేవేంద్రుని పురంబునకుం జని యదితిదేవి
మందిరంబు సొచ్చి, యా పెద్దమ్మకు ముద్దు సూపి, మణికిరణ
పటల పరిభావితభానుమండలంబులైన కుండలంబు లొసంగి,
శచీసమేతుండైన మహేంద్రునిచేత సత్యభామతోడం బూజితుండై,
పిదప సత్యభామ కోరిన నందనవనంబు సొచ్చి.
