నరనాథ! విను భువన ప్రసిద్ధంబుగ
దీపించు నట్టి విదేహదేశ
మందు భూకాంతకు నాననదర్పణం
బనఁ దనర్చిన మిథి లను పురమునఁ
గలఁడు శ్రీహరిపాదకంజాత భక్తుండు
గళితరాగాది వికారుఁ డమల
చరితుఁ డక్రోధుండు శాంతుండు నిగమార్థ
కోవిదుం డగు శ్రుతదేవుఁ డనెడి
భూసురోత్తముఁ డొకఁ డనిచ్ఛాసమాగ
తంబు తుషమైన హేమ శైలంబు గాఁగఁ
దలఁచి పరితోష మందుచుఁ దగ గృహస్థ
ధర్మమున నుండె సముచితకర్ముఁ డగుచు.
ఆ పురి నేలువాఁడు బహుళాశ్వుఁడు నా నుతి కెక్కినట్టి ధా
త్రీపతి యా ధరామరునిరీతిని నిష్కలుషాంతరంగుఁడై
యే పనులందు ధర్మగతి నేమఱఁ కర్థిఁ జరించుచుండె ల
క్ష్మీపతి వారిపైఁ గరుణఁ జేసి ప్రసన్నముఖాంబుజాతుఁడై.
అట్లు కృష్ణుండు వారల జూచు వేడ్క నిజ స్యంద నారూఢుండై,
నారద వామదే వాత్రి కృష్ణ రా మాసి తారుణ దివిజగురు కణ్వ
మైత్రేయ చ్యవనులును, నేనునుమొదలైన మును లనుగమింపం
జనుచుఁ దత్తద్దేశ నివాసులగు నానర్తక ధన్వ కురు జాంగల వంగ
మత్స్య పాంచాల కుంతి మధు కేకయ కోస లాది భూవరులు,
వివిధ వస్తుప్రచయంబులుగానిక లిచ్చి సేవింప, గ్రహమధ్యగతుం
డై దీపించు సూర్యునిం బోలి, యప్పుండరీకాక్షుండు మందస్మిత
సుందరవదనారవిందుం డగుచు వారలం గరుణార్ద్రదృష్టిం జూచి,
యోగక్షేమంబులరసి, సాదర భాషణంబుల నాదరించుచుఁ, గతి
పయ ప్రయాణంబులం జనిచని విదేహనగరంబు డాయంజనుట
యు; నా బహుళాశ్వుండు న మ్మాధవు రాక విని మనంబున
హర్షించుచు వివిధపదార్థంబులు గానికలుగాఁగొని, తానును శ్రుత
దేవుండును నెదురుగాఁ జనుదెంచి; యప్పుడు.
ఆ మునికోటికిన్ వినయ మారఁగ వందన మాచరించి, యా
తామరసాభలోచనుఁ డుదారచరిత్రుఁడు పాపగోత్ర సు
త్రాముఁడు భక్తలోకశుభదాయకుఁ డైన రమేశు సద్గుణ
స్తోముని పాదపద్మములు సోఁకఁగ మ్రొక్కి వినమ్రులై తగన్.
కరములు మోడ్చి “యో! పరమకారుణికోత్తమ! నీవు నీ మునీ
శ్వరులును మద్గృహంబునకువచ్చి మముం గృపసేసి యిచ్చటం
గర మనురక్తిఁ బూజనలు గైకొనుఁ” డంచు నుతించి వేఁడ నా
హరి మనమందు వారివినయంబుల కెంతొ ప్రమోద మందుచున్.
తిరముగ వారి యిష్టములుదీర్పఁ దలంచి మురాసురారి యొం
డొరుల కెఱుంగకుండ మునియూథముఁదానును నేఁగె వారి మం
దిరముల కేకకాలమున ధీరత నా ధరణీవరుండు వా
రిరుహదళాయతాక్షు మునిబృందములం గనకాసనంబులన్.
కూర్చుండ నియమించి కొమరారు కాంచన
కలధౌత కలశోదకములచేతఁ
బాదముల్‌ గడిగి తత్పావనజలములు
దానును సతియు బాంధవజనంబుఁ
గర మర్థి నిజమస్తకంబుల ధరియించి
వివిధార్చనములు సద్విధి నొనర్చి
మణిభూషణాంబర మాల్యానులేపన
రాజిత ధూప నీరాజనములు
భక్తిఁ గావించి పరిమృష్ట బహు విధాన్న
పాయసాపూప పరిపక్వఫలము లోలి
నారగింపఁగఁ జేసి కర్పూరమిళిత
లలిత తాంబూలములు నెయ్య మలర నొసఁగె.
ఇట్లు సమర్పించి, యనంతరంబ య మ్మిథిలేశ్వరుం డైన
జనకుండు పరమానందంబును బొంది.
హరిపదపద్మయుగ్మము నిజాంకతలంబునఁ జేర్చి యొత్తుచుం
“బురుషవరేణ్య! యీ నిఖిలభూతగణావలి యాత్మలందు సు
స్థిరమతిఁ గర్మసాక్షివి సుధీవర! నీ పదభక్తకోటితో
నరయ నుమాధినాథ చతురాస్యులుఁ బోల రటందు వెప్పుడున్.
అట్టి లోకవిదితం బయిన భవద్వాక్యంబు నిక్కంబుగా భవదీయ
పాదారవిందంబు లందు నొకానొకవేళ లేశమాత్రధ్యానంబుగల నా
గృహంబున కకించనుండని చిత్తంబునం దలంపక భక్తవత్సలుండ
వగుటంజేసి విజయం జేసితివి; భవత్పాదపంకేరుహ ధ్యానసేవా
రతిం దగిలిన మహాత్ములు త్వద్ధ్యానంబు వదలం జాలుదురే?
నిరంతరంబును శాంతచిత్తులై నిష్కించనులై యోగీంద్రులై నీ
వలనం గోరిక గలవారలకు నిన్నైన నిత్తువు గదా!” యని
వెండియు నిట్లనియె.
“కృష్ణ! పరమాత్మ! యదుకుల క్షీరవార్ధి
పూర్ణచంద్రమ! దేవకీపుత్త్ర! సుజన
వినుత! నారాయణాచ్యుత! వేదవేద్య!
భక్తజనపోషపరితోష! పరమపురుష!
శ్రీ పురుషోత్తమాఖ్య! యదుసింహకిశోరక! భక్తలోకర
క్షాపరతంత్ర! నీవు మునిసంఘముఁ గొన్నిదినంబు లుండవే
నీ పదపద్మ రేణువులు నెమ్మి మదీయగృహంబు సోఁకినం
దాపసవంద్య! యే నిపుడ ధన్యుఁడ నయ్యెదఁగాదె మాధవా!”
అని యభ్యర్థించినం బ్రసన్నుండై యప్పుండరీకాక్షుండు నిమికుల
ప్రదీపకుండైన జనక చక్రవర్తిం గరుణించి, యమ్మిథిలా నగరంబు
నంబౌరజనంబులకు నున్నత శోభనంబులు గావించుచుం గొన్ని
దినంబు లుండె; నంత.
శ్రుతదేవుండును మోదియై మునిజనస్తోమంబుతో నిందిరా
పతిఁ దోకొంచు నిజాలయంబునకు నొప్ప న్నేగి యచ్చోట స
మ్మతి దర్భాస్తరణంబుల న్నునిచి సమ్యగ్జ్ఞానపారీణుఁడై
సతియుం దానుఁ బదాజ్జముల్‌ గడిగి చంచద్భక్తిఁ దత్తోయముల్‌.
శిరములఁ దాల్చి నవ్యతులసీదళదామ కుశ ప్రసూన వి
స్ఫుర దరవింద మాలికలఁ బూజ లొనర్చి “గృహాంధకూప సం
చరణుఁడ నైన నాకడకుఁ జక్రి దనంతనె వచ్చునట్టి సు
స్థిరమతి నే తపంబు మును సేసితినో?” యని సంతసించుచున్.
మఱియుఁ దత్పాదతీర్థంబు మందిరమునఁ
గలయఁ జిలికించి సంప్రీతి గడలుకొనఁగఁ
బత్త్ర ఫలపుష్పతోయముల్‌ భక్తి నొసగి
హరి మురాంతకమూర్తి నిజాత్మ నిలిపి.
మానితంబుగ విశ్వనిదానమూర్తి
యైన కృష్ణుండు దనయింట నారగించెఁ
దన మనోరథసిద్ధియుఁ దనకు నబ్బె
ననుచుఁ బైపుట్ట మల్లార్చి యాడుచుండె.
తరుణియుఁ దానుఁ బుత్రులుఁ బదంపడి కృష్ణు భజించుచుండ త
చ్చరణము లంకపీఠమునఁ జాఁచిన మెల్లన యొత్తుచున్ రమా
వరుఁ గని వల్కె “భక్తజనవత్సల! మామకభాగ్య మెట్టిదో
హర చతురాస్యులు న్నెఱుఁగ నట్టి నినుం గనుగొంటి నెమ్మితోన్.
ముని యోగిమానస స్ఫుట
వనజంబుల నెల్లప్రొద్దు వర్తించు భవ
ద్ఘనదివ్యమూర్తి నా లో
చనగోచర మయ్యెఁ గాదె! సర్వాత్మ! హరీ!
దేవా! నీ సచ్చరితంబులు గర్ణరసాయనంబులుగా నాకర్ణించుచు,
నీకుం బూజలొనర్చుచు నీచరణారవిందంబులకు వందనంబులు
సేయుచు, నీ దివ్యనామ సంకీర్తనంబులు సేయుచుం దమ శరీ
రంబులు భవదధీనంబులుగా మెలంగు నిర్మలబోధాత్ము లగు
వారి చిత్తంబులను దర్పణంబులం గానంబడుచుందువు; కర్మ
విక్షిప్త చిత్తులైన వారి హృదయంబుల నుండియు, దూరగుండ
వగుదు;” వని మఱియు నిట్లనియె.
“నీకు మ్రొక్కెదఁ గృష్ణ! నిగమాంత సంవేద్య!
లోకరక్షక! భక్తలోకవరద!
నీపాదసేవననిరతుని నన్ను నే
పనిఁ బంపె దానతి” మ్మనినఁ గృష్ణుఁ
డెలనవ్వు మోమునఁ జెలువొంద నా విప్రు
కర మాత్మకరమునఁ గదియఁ జేర్చి
పాటించి యతనితోఁ బలికెఁ “దపశ్శక్తి
వఱలిన య మ్మునివర్యు లెపుడుఁ
దమ పదాంబుజరేణు వితానములను
దవిలి లోకంబులను బవిత్రంబు సేయు
వారు ననుఁ గూడి యెప్పుడు వలయు నెడల
కరుగుదెంతురు నీ భాగ్య గరిమ నిటకు.
చనుదెంచిరి; పుణ్యస్థలంబులును విప్రులును దేవతలును సంస్ప
ర్శన దర్శనార్చనంబులం బ్రాణులను సమస్త కిల్బిషంబులం
బాయం జేయుదు; రదియునుంగాక, బ్రాహ్మణుండు జననమాత్రం
బున జీవకోటి యందు ఘనుండై యుండు, జపతపోధ్యానాధ్య
యనాధ్యాత్మములంజతురుండై మత్కలాశ్రయుండయ్యెనేని నతం
డుత్తముం డై వెలుంగు; నతనిం జెప్ప నేల?” యని వెండియు
నిట్లనియె.
“నా మది విప్రులపైఁ గల
ప్రేమము నా తనువు నందుఁ బెట్టని కతనన్
భూమీసురు లర్హులు; నీ
వీ మునులం బూజ సేయు మిద్ధచరిత్రా!
ఇదియే నా కిష్టము ననుఁ
బదివేలవిధంబు లొలయ భజియించుటగా
మది కింపగు నటు గావున
వదలని భక్తిన్ భజింపు వసుధామరులన్!”
అని సర్వలోక విభుఁ డగు
వనజోదరుఁ డానతిచ్చు వాక్యంబుల జా
డన భూమీసురుఁ డ మ్ముని
జనులకు సద్భక్తిఁ బూజ సలిపెన్ వరుసన్.
ఎనయఁగఁ గృష్ణుఁ డంత మిథిలేశ్వర భూసురులం గృపావలో
కన మొలయ న్ననూనసుభగస్థితిఁ బొందఁగఁ జేసి వారి వీ
డ్కొని రథమెక్కి దివ్యమునికోటియుఁ దానును వచ్చెఁ గ్రమ్మఱన్
జనవర! మోక్షదం బగు కుశస్థలికిం బ్రమదాంతరంగుఁడై!
