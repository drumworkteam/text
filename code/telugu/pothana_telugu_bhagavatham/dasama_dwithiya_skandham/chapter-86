వితతక్రియ లొప్పఁగ స
త్క్రతువుల నొనరించు చచటఁ గైకొని లక్ష్మీ
పతి భవ పితామహులలో
నతులితముగ నెవ్వ రధికు లని తమలోనన్.
ఇట్లు దలపోసి తన్మమహత్త్వం బంతయుం తెలిసి రమ్మని భృగు
మహాముని నమ్మువ్వురు వేల్పులకడకుం బంపిన న త్తాపసోత్త
ముండు సనిచని ముందట.
జలరుహసంజాత సభా
స్థలమున కొగి నేఁగి యతని సత్త్వగుణంబుం
దెలియుటకై నుతివందన
ములు సేయక యున్న నజుఁడు ముసముస యనుచున్.
మనమునఁ గలఁగుచు భృగుఁ దన
తనుజాతుం డనుచు బుద్ధిఁ దలఁచినవాఁడై
ఘనరోషస్ఫురితాగ్నిని
ననయము శాంతోదకముల నల్లన నార్చెన్.
మహిత తపోధనుండు మునిమండనుఁ డయ్యెడఁ బాసి వెండియు
న్నహిపతిభూషుఁ గాన రజతాద్రికి నేగిన న గ్గిరీంద్రుపైఁ
దుహినమయూఖశేఖరుఁడు దుర్గయుఁ దానును విశ్రమించుచున్
ద్రుహిణతనూభవుండు సనుదెంచుట కాత్మఁ బ్రమోదమందుచున్.
కనుఁగొని భ్రాతృ స్నేహం
బునఁ గౌఁగిటఁ జేర్చు ననుచు ముక్కంటి రయం
బున నెదురేగిన ముని రు
ద్రుని యందలి సత్త్వగుణ మెఱుంగుటకొఱకై.
అతనిం గైకొనక యూరకుండిన.
ఆ నిటలాంబకుండు గమలాసన నందనుఁ జూచి భూరి కా
లానల రోషవేగ భయదాకృతిఁ దాల్చి పటుస్ఫులింగ సం
తానము లొల్క శూలమునఁ దాపసముఖ్యు నురంబు వ్రేయఁగాఁ
బూనినఁ బార్వతీరమణి బోరన నడ్డము వచ్చి చెచ్చెరన్;
తన విభుపాదములకు వం
దనముం గావించి సముచిత ప్రియముల న
య్యనలాక్షుని కోపము మా
న్చిన న మ్మునినాథుఁ డచట నిలువక చనియెన్.
పొలుపొందు వైకుంఠపురమున కర్థితోఁ
జని యందు సమధికైశ్వర్య మొప్పఁ
గమలాంక పర్యంకగతుఁడై సుఖించు న
క్కౌస్తుభభూషు వక్షస్థ్సలంబుఁ
దన పాదమున బిట్టు దన్నెఁ దన్నినఁ బాన్పు
డిగి వచ్చి మునిఁ జూచి నగధరుండు
పదముల కెఱఁగి “యో! పరమతపోధన!
యీగతి నీ వచ్చు టెఱుఁగ లేక
యున్న నా తప్పు మన్నించి నన్నుఁ గరుణఁ
జూచి యీ దివ్యమణిమయస్ఫూర్తిఁ దనరు
రుచిర సింహాసనమునఁ గూర్చుండు దివ్య
తాపసోత్తమ! యభయప్రదాననిపుణ!
అలఘుపవిత్ర! భవత్పద
జలములు నను నస్మదీయ జఠరస్థ జగం
బుల లోకపాలురను బొలు
పలరఁగఁ బుణ్యులను జేయు ననఘచరిత్రా!
మునీంద్రా! భవదీయ పాదాబ్జహతి మద్భుజాంతరంబునకు
భూషణం బయ్యె; భవదాగమనంబు మాఁబోటివారికి శుభావహం
బగుంగాదె; యేను ధన్యుండ నైతినని మృదుమధురాలాపంబుల
ననునయించిన న మ్మునివరుండు లక్ష్మీనాథు సంభాషణంబు
లకుఁ జిత్తంబునంబరమానందంబునొంది, యమ్ముకుందు ననంత
కల్యాణ గుణనిధి నభినందించి, యానందబాష్పధారాసిక్త కపోలుం
డగుచుఁ దద్భక్తి పారవశ్యంబున నొండు పలుకనేరక యతనిచేత
నామంత్రణంబువడసి మరలి సరస్వతీతీరంబున నున్న మునుల
సన్నిధికిం జనుదెంచి వారలం గనుంగొని.
మునినాయకులతోడఁ దన పోయి వచ్చిన
తెఱఁగును దనమది దృష్టమైన
మూఁడుమూర్తుల విధంబును నెఱింగించిన
విని వారు మనముల విస్మయంబు
నంది చిత్తంబున సందేహమును బాసి
చిన్మయాకారుండు శ్రీసతీశుఁ
డనుపముఁ డనవద్యుఁ డఖిల కల్యాణగు
ణాకరుఁ డాదిమధ్యాంతరహితుఁ
డై తనర్చిన పుండరీకాక్షుఁ డొకఁడ
కాక గణుతింప దైవ మొక్కరుఁడు వేఱ
కలఁడె యనుబుద్ధి విజ్ఞాన కలితు లగుచు
హరిపదాబ్జాతయుగళంబు నర్థిఁ గొలిచి.
అట్లు సేవించి యవ్యయానందంబయిన వైకుంఠధామంబు నొంది;
రని చెప్పి వెండియు నిట్లనియె.
