కోరి సుయోధనుకూఁతురు సర్వల
క్షణములు గల్గి లక్షణ యనంగ
మహి నొప్పు కన్యకామణి వివాహంబునఁ
జక్రహస్తుని తనూజాతుఁడైన
సాంబుఁడు బలసాహసమున నెత్తుకపోవఁ
గౌరవు లీక్షించి కడఁగి క్రొవ్వి
“పడచువాఁ డొకఁ డదె బాలికఁ గొనిపోవు
చున్నాఁడు గైకొన కుక్కుమిగిలి
యిట్టి దుర్మదుఁ గయిముట్టి పట్టి తెచ్చి
జనులు వెఱఁ గందఁ చెఱపట్టి యునుతుమేని
యదువులు మనల నేమి సేయంగఁ గలరొ”
యనుచుఁ గురువృద్ధజనముల యనుమతమున.
ఇట్లు గడంగి యుద్ధసన్నద్ధులై బలశౌర్యోపేతులగు కర్ణ శల్య భూరి
శ్రవోయజ్ఞకేతు సుయోధనాదులు సమున్నత రథారూఢులై కూడ
నరిగిన వారలఁ గనుంగొని జాంబవతీనందనుండు మందస్మిత
వదనారవిందుం డగుచు సింగంబు భంగి గర్జించుచు మణిదీప్తం
బైన చాపంబుఁబూనినిల్చిన వారును సాంబు నదల్చి “నిలునిలు”
మని పలికి.
చండ కోదండ ముక్త నిశాత విశిఖ
జాల మందంద వఱపి యాభీలముగను
నందనందన నందన స్యందనంబు
ముంచి రచలేంద్రమును ముంచు మంచు పగిది.
మఱియును.
శౌర్యాటోప విజృంభణంబుల సరోజాతాక్షుసూనున్ సురా
హార్యస్థైర్యుని మీఁద నేయ నతఁ డుద్యద్భూరిబాహాబలా
వార్యుండై శితసాయకాలి నవి మాయం జేసినన్ దేవతా
తూర్యంబుల్‌ దివి మ్రోసెఁ; నంత నతఁ డస్తోకప్రతాపోన్నతిన్.
ఇట్లు గడంగి బాణజాలంబులు పరఁగించి యందఱ కన్నిరూపులై
రథ రథ్య సూత ధ్వజ పతా కాతపత్రంబులు చూర్ణంబులుగావించి
విరథులం జేసి వారల మెయిమఱవులఱువుళ్ళు గావించి యొ
క్కొక్కనిఁ బెక్కు బాణంబుల నుచ్చిపోనేసిన వారలు శోణిత ది
గ్ధాంగులై కుసుమిత కింశుకంబులం బోలి యుండి రంత.
వార లనేకు లయ్యు బలవంతులునయ్యు మహోగ్రసంగ రో
దారపరాక్రమ ప్రకటదక్షులునయ్యుఁ గుమారకున్ జగ
ద్వీరుని నొక్కనిం జెనకి వ్రేలును వంపఁగలేక సిగ్గునం
గూరినచింత నొండొరులఁ గూడుచు విచ్చుచు వెచ్చనూర్పుచున్.
మగిడి సమరసన్నద్ధులై సంరంభించి.
అందఱు నొక్కపెట్ట దనుజాంతకనందనుఁ జుట్టుముట్టి యం
దంద నిశాతసాయకచయంబుల ముంచి రథంబు నుగ్ర లీ
లం దునుమాడి చాపము చలంబునఁద్రుంచి హయాలిఁజంపి సూ
తుం దెగటార్చి యంత విరథుం డగుడున్ వెసఁ జొచ్చి పట్టినన్.
బాలకుఁడు చేయునది లేక పట్టువడియెఁ
గౌరవులు దమ మనములఁ గౌతుకంబు
లొలయఁ సాంబునిఁ గన్యకాయుక్తముగను
బురమునకుఁ దెచ్చి రతులవిభూతి మెఱసి.
అంత ద్వారకానగరంబున.
జాంబవతేయు వార్త యదుజాతులు నారదయోగిచే సమ
స్తంబును విన్నవా రగుచు సంగరకౌతుక ముప్పతిల్లఁ జి
త్తంబులఁ గౌరవాన్వయకదంబము నొక్కట నుక్కడంచు కో
పంబున నుగ్రసేనజనపాలు ననుజ్ఞ ననూనసైన్యముల్‌.
కూడి నడవంగఁ గని వారితోడ బలుఁడు
ధార్తరాష్ట్రులు మనకు నెంతయును డాసి
నట్టి బంధులు; వారిపై నిట్టి యలుక
నెత్తి చనుచుంట యిది నీతియే తలంప?
