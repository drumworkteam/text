“చాలుఁ బురే యహహా! యీ
కాలము గడపంగ దురవగాహం బగు నీ
తేలా తప్పెను నేఁ డీ
బాలకు వచనములచేతఁ బ్రాజ్ఞుల బుద్ధుల్‌?
ఇట్లు దప్పిన తెఱం గెట్టనినఁ బాత్రాపాత్ర వివేకంబు సేయ నేర్చిన
విజ్ఞాననిపుణులు, నున్నతసత్త్వ గరిష్ఠులు, బహువిధ తపోవ్రత
నియమశీలురు, ననల్పతేజులు, మహైశ్వర్యశక్తిధరులుఁ, బరతత్త్వ
వేదులు,నఖిలలోకపాలపూజితులు, విగతపాపులుఁ బరమయో
గీంద్రులు నుండ వీరిం గైకొనక వివేకరహితులై గోపాలబాలునిం
బూజసేయుటకు నెట్లు సమ్మతించిరి; పురోడాశంబు సృగాలంబున
కర్హంబగునే? యదియునుంగాక.
గురుదేవశూన్యుండు కులగోత్రరహితుండు
దలిదండ్రు లెవ్వరో తడవఁ గాన
మప్పులఁ బొరలెడు నాదిమధ్యావసా
నంబులం దరయ మానంబు లేదు
బహురూపియై పెక్కుభంగుల వర్తించు
వావి వర్తనములు వరుస లేవు
పరికింప విగతసంబంధుండు తలపోయ
మా నిమిత్తంబున మాని సయ్యెఁ
బరఁగ మున్ను యయాతిశాపమునఁ జేసి
వాసి కెక్కదు యీ యాదవవంశమెల్ల
బ్రహ్మతేజంబు నెల్లఁ గోల్పడిన యితఁడు
బ్రహ్మఋషి సేవ్యుఁ డగునె గోపాలకుండు?
జారుఁడు జన్మావధియును
జోరుఁడు ముప్పోకలాఁడు సుమహితపూజా
చారక్రియలకు నర్హుఁడె
వారక యితఁడ” నుచు నశుభవాక్యస్ఫూర్తిన్.
అని తను దూఱనాడిన మురాంతకుఁడా శిశుపాలు వాక్యముల్‌
విని మదిఁ జీరికిం గొనఁడు విశ్రుతఫేరవ రావ మాత్మఁ గై
కొనని మృగేంద్రురీతి మునికోటియు రాజులుఁ బద్మనాభు నా
డిన యవినీతి భాషలకు డెందమునం గడు వంత నొందుచున్.
వీనులుమూసికొంచు వినవిస్మయ మంచు “ముకుంద! మాధవా!
శ్రీనిధి! వీని నేగతికిఁ జేర్చెదొ” యంచు దురాత్ముఁ దిట్టుచు
న్నా నరనాథులున్ మునులు నచ్చట నిల్వక పోవఁ బాండు సం
తానము లప్రమేయ బలదర్ప మహోద్ధత రోషచిత్తులై.
అప్పుడు కేకయ సృంజయభూపతులుం దామును వివిధాయుధ
పాణులై యదల్చి నిల్చిన వాఁడును బిఱుతివక యదల్చి పల
కయు వాలునుం గైకొని, భుజాగర్వదుర్వారుండై గోవిందునిఁ
దదనువర్తులైన వారలం గుపితుండై నిందింప నమ్ముకుందుం డా
గ్రహంబున లేచి తన కట్టెదుర నెదిర్చియున్న శిశుపాలుని రూక్షే
క్షణంబుల వీక్షించుచు, నా క్షణంబ తన్మస్తకంబు నిశితధారా కరా
ళంబైనచక్రంబున నవక్రపరాక్రముండై రుధిరంబు దొరఁగందునుమ
నమ్మహాకలకలంబాకర్ణించి చైద్యబలంబులు దదీయపక్షచరులైన
భూపతులును గనుకనిం బఱచి; రయ్యవసరంబున.
మునివరులును జనపతులును
గనుఁగొని వెఱఁగందఁ జైద్యుగాత్రమునందుం
డనుపమ తేజము వెలువడి
వనజోదరు దేహమందు వడిఁ జొచ్చె నృపా!”
అనిన మునివరునకు భూవరుం డిట్లనియె.
“కమలాక్షుని నిందించిన
దమఘోషతనూభవుండు దారుణ మల కూ
పమునుం బొందక యే క్రియ
సుమహితమతిఁ గృష్ణునందుఁ జొచ్చె మునీంద్రా!”
అనిన శుకయోగి రాజయోగి కిట్లనియె.
మధుదైత్యాంతకుమీఁది మత్సరమునన్ మత్తిల్లి జన్మత్రయా
వధి యే ప్రొద్దుఁ దదీయ రూప గుణ దివ్యధ్యాన పారీణ ధీ
నిధి యౌటన్ శిశుపాలభూవిభుఁడు తా నిర్ధూత సర్వాఘుఁడై
విధి రుద్రాదుల కందరాని పదవిన్ వే పొందె నుర్వీశ్వరా!
