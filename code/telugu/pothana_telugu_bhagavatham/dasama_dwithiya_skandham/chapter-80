అవనీశ! యొక్కనాఁ డానకదుందుఖి
భార్య పద్మాక్షుండు బలుఁడుఁ దొల్లి
శరధిలోఁ జొచ్చిన గురుతనూభవునిని
మరలంగఁ దెచ్చిన మహిమ లెల్ల
జనములు దమలోన సన్నుతుల్‌ సేయంగ
విని తన సుతులు దుర్వృత్తుఁడైన
కంసుచే నిహతులై కాలునిపురి నున్న
వారి నందఱఁ జూడఁ గోరి కృష్ణ
బలులకడ కేగి కన్నుల బాష్పకణము
లొలుక “నో రామ! రామ! నిత్యోన్నతాత్మ!
పరమపావనమూర్తి! యో మురవిభేది!
యిందిరానాథ! యోగీశ్వరేశ! కృష్ణ!
ముర కంస చైద్య పౌండ్రక
నరక జరాతనయ యవన నరనాయకులన్
దురితాత్ములఁ బొరిగొని భూ
భర ముడిపిన యట్టి మేటిబలులు దలంపన్.
జనన వృద్ధి విలయ సంగతి నిఖిలంబుఁ
బొందఁ జేయు పరమపురుషులార!
మీకు లీల లౌట మీ రని నమ్మిన
దాన నేను వినుఁ డుదారులార!”
అని యనేక విధంబుల వినుతించుచు నిట్లనియె; “మీరలు మహా
నుభావులరు; మీరు తొల్లి యనేకకాలంబు సనినక్రిందట మృతుం
డై, దండధరుమందిరంబున నున్న గురుకుమారుని మీ మహాప్ర
భావంబులు లోకంబులఁ బరిపూర్ణంబులై ప్రకాశింప; నక్కాలుని
చెంతనుండి మగుడందెచ్చి గురుదక్షిణగా నొసంగితి; రి వ్విధంబు
నంగంసునిచేత హతులైన మత్పుత్త్రులనందఱ మరలం దెచ్చి నా
మనంబున నున్న దుఃఖంబు నివారింపవలయు” నని దేవకీదేవి
ప్రార్థించినం దమతల్లి యాడిన మృదుమధురవాక్యంబు లత్యాదరం
బున నాదరించి, యప్పుడు బలకృష్ణులు దమ యోగమాయా
మహత్త్వంబున సుతలంబునకుం జని; రట్టి యెడ.
కనియెన్ దానవుఁ డింద్రసేనుఁడు దళత్కంజాక్షులన్ దక్షులన్
ఘనసారాంబుదవర్ణులన్ నిఖిలలోకైక ప్రభాపూర్ణులం
దనరారన్ హలచక్రపాణులను భక్తత్రాణులన్ నిత్యశో
భనవర్ధిష్ణుల రామకృష్ణుల జయభ్రాజిష్ణులన్ జిష్ణులన్.
కని హితకోటితో నెదురుగాఁ జనుదెంచి మనోనురాగ సం
జనిత కుతూహలుం డగుచుఁ జాఁగిలి మ్రొక్కి సమగ్ర కాంచనా
సనముల నుంచి తచ్చరణసారససేచన సర్వలోక పా
వన సలిలంబు లౌదల ధ్రువంబుగఁ దాల్చి సుభక్తి యుక్తుఁ డై.
సురభి కాలాగరు హరిచంద నై లాది
ధూపంబు లా విశ్వరూపకులకుఁ
గాంచనపాత్ర సంగతరత్న కర్పూర
దీపంబు లా జగద్దీపకులకుఁ
బాయసాపూపాన్న పక్వఫలాది నై
వేద్యంబు లా వేదవేద్యులకును
దనరు వినూత్నరత్న ప్రభాభాసి తా
భరణంబు లా దైత్యహరణులకును
మిలమిలని మంచుతోఁ బొలుపలరు బహు వి
ధాంబరంబులు నీలపీతాంబరులకు
సలలిత కుసుమమాలికా మలయజాను
లేపనంబులు భూరినిర్లేపులకును.
సమర్పించి య ప్పుండరీకాక్షుని చరణారవిందంబు లొత్తుచు నా
నందబాష్పపూరంబు తోరంబుగా రోమాంచ కంచుకిత శరీరుండ
గుచుం దనగరకమలంబులు ఫాలభాగంబునంగదియించి యిట్లని
స్తుతియించె.
ధీయుతుఁడై “నమో భగవతే హరయే పరమాత్మనే ముకుం
దాయ సమస్తభక్తవరదాయ నమః పురుషోత్తమాయ కృ
ష్ణాయ మునీంద్రవంద్యచరణాయ సురారిహరాయ సాంఖ్యయో
గాయ వినీల భాస్వదలకాయ రథాంగధరాయ వేధసే”.
అని యభినందించి యిట్లనియె.
“రాజస తామసాత్ములకు రాదుగదా నినుఁగాన నవ్యపం
కేజదళాయతాక్ష! మునిగేయ! పవిత్రచరిత్ర! విస్ఫుర
ద్రాజకళాధరాజ సురరాజ ముఖామర మౌళిరత్న వి
భ్రాజితపాదపీఠ! భవబంధవిమోచన! పద్మలోచనా!
మది నూహింపఁగ యోగివర్యులు భవన్మాయా లతాబద్ధులై
యిదమిత్థ మ్మన లేరు తామసులమై యేపారు మాబోఁటి దు
ర్మదు లేరీతి నెఱుంగఁ జాలుదురు సమ్యగ్ధ్యానధీయుక్తి? నీ
పదముల్‌ సేరెడి త్రోవఁ జూపి భవకూపంబుం దరింపింపవే!
వైరముచేతఁ జేదినృపవర్గముఁ, గామముచేత గోపికల్‌,
మీఱినభక్తి నాశ్రితులు మిమ్ము నహర్నిశమున్ మనంబులం
దారఁగనీక రూపగుణతత్పరులై మిముఁ బొందు కైవడిన్
భూరివివేక సత్త్వగుణముల్‌ గల దేవత లంద నేర్తురే!
కాన భవత్పద పద్మ
ధ్యానంబునఁ గాని శాస్త్రతత్త్వంబులచేఁ
గానరు శ్రుతిసంవేద్యం
బైన భవత్పదముఁ జిన్మయాకార! హరీ!
దేవా! యే నరుండైన నేమి శ్రద్ధాగరిష్ఠచిత్తుండై మిమ్ముసేవించు
నట్టి మహాత్ముండు విధిచోదితంబయిన ప్రమాణంబువలన విము
క్తుండై వర్తించు; నట్లుగావున యోగీశ్వరుండవైన నీ వీశితవ్యుల
మైన మమ్ము నిష్పాపులం జేయు” మని నుతించి మఱియు
నిట్లనియె.
“కంటిగంటి భవాబ్ధి దాఁటఁగఁ గంటి ముక్తినిధానముం
గంటి నీ కరుణావలోకముఁ గంటి బాపము వీడ ము
క్కంటి తామరచూలియుం బొడఁ గాననట్టి మహాత్మ! నా
యింటికిం జనుదెంచి తీశ్వర! యేఁ గృతార్థతఁ బొందితిన్.
దేవా! యేను భవద్దాసుండ! నేది పంచినం జేయుదు; నిచ్చటికి
మీరలు విజయంబు చేసిన కార్యం బానతీయవలయు” నని కరం
బులు మొగిచి, విన్నవించినం బుండరీకాక్షండతని వాక్యంబులకు
సంతసిల్లి యిట్లనియె
“బలిదైత్య! విను మున్ను ప్రథమయుగంబున
నా మరీచికి భార్యయైన వర్ష
యను నింతివలన నందను లార్వు రుద్భవ
మైరి వా రొక్కనాఁ డబ్జభవుఁడు
తనపుత్త్రిపై మోహమునఁ గూడి రతికేళి
యొనరింప వీరు నవ్వుటయుఁ గ్రోధ
మంది “యాసురయోని యందుఁ బుట్టుం” డని
ఘనశాప మిచ్చె న వ్వనజజుండు.
త న్నిమిత్తమునను వారు దగిలి హేమ
కశిపునకుఁ బుట్టి రంత నా కౌకసులకు
నొదవ వీరలఁ దెచ్చి య య్యోగమాయ
యడరి దేవకిగర్భము నందుఁ జొనుప.
దొరఁకొని కంసుఁడు దోడ్తోఁ
బొరిగొనెఁ దత్పుత్త్రశోకమునఁ దన చిత్తం
బెరియఁగ దేవకి వారల
దరిశింపఁగఁ గోరి పనుపఁ దగ నసురేంద్రా!
వచ్చితిమి వారిఁ గ్రమ్మఱఁ
దెచ్చెద మని తల్లి కోర్కిఁ దీర్పఁగ నిపు డే
మిచ్చటికిని నీకడఁ బొర
పొచ్చెము లేకున్నవారె పో వీ రనఘా!
వీరలఁ దోకొని యిపుడే
ధారుణికి న్నేగి జనని తాపము వాపన్
వీరలు నంతట శాపముఁ
దీఱి మదీయ ప్రసాదధీయుతు లగుచున్.
పొలుపుగ సుగతిం బొందఁగఁ
గల” రని హరి యానతిచ్చి కరుణాన్వితుఁడై
బలిచే ననుమతిఁ గొని వా
రలఁ దోకొని వచ్చె ని ద్ధరామండలికిన్.
అట్లు వారలం దోడితెచ్చి తల్లి కిట్లనియె.
“కనుఁ గొనుము వీరె నీ నం
దను” లని జనయిత్రికడ ముదంబున వారి
న్నునిచిన న ద్దేవకియును
ఘనపుత్త్ర స్నేహ మోహకలితాత్మకయై.
చన్నులు దిగ్గనఁ జేపఁగఁ
గన్నులనానందబాష్పకణములుదొరఁగం
గ్రన్నన కౌఁగిట నిడి ననుఁ
గన్నన్నలు వచ్చి రనుచుఁ గౌతుక మొప్పన్.
అట్లు కౌఁగిటం జేర్చి నిజాంకపీఠంబున నునిచి, శిరంబులు మూ
ర్కొని, చిబుకంబులు పుణుకుచుం బ్రేమాతిశయమున మేనం
బులకలొలయం జన్నిచ్చిన, వారును వైష్ణవమాయామోహితులై
స్తన్యపానంబు సేయుచు భగవంతు డయిన రథాంగపాణి యంగ
సంగంబున విగతకల్మషులై విధిశాపసాగరంబు హరిదయాకటా
క్షంబను నావచేతం దరించి నిజస్వరూపంబులు ధరించి, కృష్ణున
కుఁ దలిదండ్రులకు వందనంబాచరించి గగనపథంబున నిజస్థానం
బున కరిగి; రంత దేవకీదేవి తన మనంబున.
చచ్చిన బాలురఁ గ్రమ్మఱఁ
దెచ్చుట గడుఁ జిత్ర మనుచు దేవకి మదిలో
నచ్చెరువడి “యిది యంతయు
నచ్చపు హరిమాయ గాక!” యని తలఁచె నృపా!
పరమాత్ముఁ డఖిల జగదీ
శ్వరుఁడగు కృష్ణుండు సేయు సత్కృత్యంబుల్‌
పరికింప నెన్నఁ బెక్కులు
ధరణీవర! యనిన రాజు తా ముని కనియెన్.
