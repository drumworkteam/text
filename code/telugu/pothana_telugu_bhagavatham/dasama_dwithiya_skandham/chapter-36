అ య్యవసరంబున.
శారద నిర్మల నీరద
పారద రుచి దేహుఁ డతుల భాగ్యోదయుఁ డా
నారదముని యేతెంచె న
పార దయామతి మురారిభజన ప్రీతిన్.
ఇట్లు సనుదెంచిన య ద్దివ్యమునికి నిర్మల మణివినిర్మిత సుధ
ర్మాభ్యంతరంబున యదువృష్టిభోజాంధక వీరులు గొలువం గొలు
వున్న గమలలోచనుండు ప్రత్యుత్థానంబు చేసి, యర్ఘ్యపాద్యాది
విధులం బూజించి, సముచిత కనకాసనాసీనుంజేసిన న త్తాపసో
త్తముండు పురుషోత్తము నుదాత్తతేజోనిధిం బొగడి, యనిరుద్ధు
వృత్తాంతం బంతయుఁ దేటపడ నెఱింగించి, య ప్పుండరీకాక్షుని
చేత నామంత్రణంబు వడసి, యంతర్ధానంబు నొందెఁ; దదనంత
రంబ కృష్ణుండు శుభముహూర్తంబున దండయాత్రాభిముఖుండై
ప్రయాణభేరి వ్రేయించి, బలంబుల వెడలింప బ్రద్దలవారిం బనిచి;
తానును గట్టాయితం బయ్యె; నంత.
హార కిరీట కేయూర కంకణ కట
కాంగుళీయక నూపురాది వివిధ
భూషణప్రతతిచేఁ బొలుపారు కరముల
ఘనగదా శంఖ చక్రములు దనర
సురభి చందన లిప్త సురుచి రోరస్థ్సలిఁ
బ్రవిమల కౌస్తుభ ప్రభలు నిగుడఁ
జెలువారు పీత కౌశేయచేలము కాసె
వలనుగా రింగులువాఱఁ గట్టి
శైబ్య సుగ్రీవ మేఘ పుష్పక వలాహ
కములఁ బూన్చిన తే రాయితముగఁ జేసి
దారుకుఁడు దేర నెక్కె మోదం బెలర్ప
భానుఁ డుదయాచలం బెక్కు పగిది మెఱసి.
ఇట్లు రథారోహణంబు సేసి, భూసు రాశీర్వచన పూతుండును,
మహితదుర్వాంకు రాలంకృతుండును, లలితపుణ్యాంగనా కర
కిసలయకలిత శుభాక్షత విన్యాస భాసురమస్తకుండును, మాగధ
మంజుల గానానుమోదితుండును, వందిజనసంకీర్తనా నందితుం
డును, బాఠక పఠనరవ వికాసిత హృదయుండునునయి వెడలు
నవసరంబున.
బలభద్ర సాత్యకి ప్రద్యుమ్న ముఖ యదు
వృష్ణి భోజాంధక వీరవరులు
దుర్వార పరిపంథి గర్వ భేదన కళా
చతురబాహాబలోత్సాహలీల
వారణ స్యందన వాజి సందోహంబు
సవరణ సేయించి సంభ్రమమున
సముచిత ప్రస్థాన చటుల భేరి భూరి
ఘోష మంభోనిధి ఘోష మఁడఁప
ద్వాదశాక్షౌహిణీ బలోత్కరము లోలి
నడచెఁ గృష్ణునిరథము వెన్నంటి చెలఁగి
పృథులగతి మున్ భగీరథు రథము వెనుక
ననుగమించు వియన్నది ననుకరించి.
ఇవ్విధంబునం గదలి కతిపయప్రయాణంబుల శోణపురంబు సేరం
జని వేలాలంఘనంబు సేసి యదువీరు లంత.
సరి దారామ సరోవరోపవన యజ్ఞస్థానముల్‌ మాపి వే
పరిఖల్‌ పూడిచి యంత్రముల్‌ దునిమి వప్రవ్రాతముల్‌ ద్రొబ్బి గో
పురముల్‌ గూలఁగఁ ద్రోచి సౌధ భవనంబుల్‌ నూకి ప్రాకారముల్‌
ధరణిం గూల్చి కవాటముల్‌ విఱిచి రుద్దండక్రియాలోలురై.
ఇ ట్లనేక ప్రకారంబులు గాసిచేసి, పురంబు నిరోధించి పేర్చి యా
ర్చినంజూచి యాగ్రహసమగ్రోగ్రమూర్తియై బాణుండు సమరసన్నా
హసంరంభ విజృంభమాణుండై సంగరభేరి వ్రేయించిన.
ఆ చక్రవాళాచలాచక్ర మంతయు
బలసి కుమ్మరిసారె పగిదిఁ దిరిగె
ఘన ఘోణి ఖుర కోటిఘట్టిత నదముల
కరణి నంభోనిధుల్‌ గలఁగి పొరలెఁ
గాలరుద్రాభీల కర శూలహతి రాలు
పిడుగుల గతి రాలె నుడుగణంబు
చటులానిలోద్ధూత శాల్మలీతూలంబు
చాడ్పున మేఘముల్‌ చదలఁ దూలె
గిరులు వడఁకాడె దివి పెల్లగిల్లె సురల
గుండె లవిసె రసాతలక్షోభ మొదవె
దిక్కు లదరె విమానముల్‌ తెరలి చెదరెఁ
గలఁగి గ్రహరాజ చంద్రుల గతులు దప్పె.
అట్టి సమర సన్నాహంబునకుఁ గట్టాయితంబై, మణిఖచితభర్మ
వర్మ నిర్మలాంశు జాలంబులును, శిరస్త్రాణ కిరీట కోటిఘటిత
వినూత్న రత్నప్రభాపటలంబులును, గనకకుండల గ్రైవేయ హార
కంకణ తులాకోటి వివిధభూషణవ్రాత రుచి నిచయంబులును,
బ్రచండబాహుదండసహస్రంబున వెలుంగుచు శర శరాసన శక్తి
ప్రాస తోమర గదా కుంత ముసల ముద్గర భిందిపాల కరవాల
పట్టిస శూల క్షురికా పరశు పరిఘాది నిశాత హేతివ్రాత దీధితు
లును, వియచ్చరకోటి నేత్రంబులకు మిఱుమిట్లు గొలుపం గన
కాచల శృంగ సముత్తుంగంబగు రథంబెక్కి యరాతివాహినీ సందో
హంబునకుందుల్యంబైన నిజసేనాసమూహంబు లిరుగడల నడవ
బాణుం డక్షీణప్రతాపంబుదీపింప ననికివెడలె; నయ్యవసరంబున.
