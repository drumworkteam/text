నరనాథ! యొకనాఁడు నలినాయతాక్షుండు
వొలుచు కుశస్థలీపురము నందు
సుఖ ముండ నొక్క భూసురవర్యు భార్యకుఁ
బుత్త్రుండు జన్మించి పుట్టినపుడ
మృతుఁడైన ఘనశోకవితతిచేఁ గ్రాఁగుచు
నా డింభకునిఁ గొంచు నవనిసురుఁడు
సనుదెంచి పెలుచ రాజద్వారమునఁ బెట్టి
కన్నుల బాష్పాంబుకణము లొలుక
బాపురే! విధి నను దుఃఖపఱుపఁ దగునె?
యనుచు దూఱుచుఁ దనుఁ దిట్టుకొనుచు వగల
డెంద మందంద యెరియ నాక్రందనంబు
సేయుచును వచ్చి యా విప్రశేఖరుండు.
అధికశోకంబున నలమటఁ బొందుచు
నచ్చటి జనులతో ననియెఁ బెలుచ
బ్రాహ్మణ విద్వేషపరుఁ డయి తగ శాస్త్ర
పద్ధతి నడవక పాపవర్తి
యై క్షత్రబంధువుఁ డగు వాని దురితంబు
చేత మత్పుత్త్రుండు జాతమైన
యప్పుడ మృతుఁ డయ్యె నక్కట! హింసకు
రోయక యెప్పు డన్యాయకారి
యగుచు విషయానుగతచిత్తుఁ డైన యట్టి
రాజు దేశంబు ప్రజలు నిరాశు లగుచు
దుఃఖములఁ జాల వనటఁ బొందుదు రటంచు
నేడ్చుచును నట నిల్వక యేగె నపుడు.
ఇ వ్విధంబున మఱియు దన సుతులు మృతులయినపు డెల్ల
వారలం గొనివచ్చి యవ్విప్రుండు రాజుమొగసాలంబెట్టి రోదనంబు
సేయుచు నెప్పటియట్ల కొన్నిగాథలు సదివిపోవుచుండె; నివ్విధం
బున నెనమండ్రు సుతులు మృతులైనపిదపం దొమ్మిదవ సుతుం
డును మృతుం డైన వాని నెత్తికొని వచ్చి యెప్పటి విధంబునఁ
బలవరించుచున్న యా బ్రాహ్మణునిం గని యర్జునుం డిట్లనియె.
“ఈ పగిది నీవు వగలన్
వాపోవఁగఁ జూచి యకట! వారింపంగా
నోపిన విలుకాఁ డొక్కం
డీ పురి లేఁ డయ్యె నయ్య! యిది పాపమగున్.
పుత్త్రులఁ గోల్పోయి భూరిశోకంబున
వనటఁ బొందుచు విప్రవరులు సాల
నే రాజురాజ్య మందేని వసించుదు
రా రాజుఁ దలపోయ నవనిమీఁద
నటునిఁగా నాత్మ నెన్నం దగు; నీ పుత్త్రు
నే బ్రతికించెద నిపుడ పూని
యటు సేయనైతి నే ననలంబు సొచ్చెద;”
నని భూసురుఁడు వెఱఁగందఁ బలుక
నతఁడు విని “యీ వెడఁగుమాట లాడఁ దగునె?
భూరివిక్రమశాలి రాముండు మేటి
బలుఁడు హరియును శౌర్యసంపన్ను లనఁగఁ
దనరు ప్రద్యుమ్నుఁ డతని నందనుఁడు మఱియు.
వినుతబలు లైన యాదవ వీరవరులుఁ
గలుగ వారలచేఁ గాని కార్య మీవు
చక్కఁ బెట్టుట యెట్లు? నీచనెడు త్రోవఁ
బొమ్ము” నావుడు న య్యింద్రపుత్త్రుఁ డపుడు
మనమున దురహంకారము
ఘనముగఁ బొడముటయు, నపుడు కవ్వడి విప్రుం
గనుఁగొని యచ్చటిజనములు
వినఁగా నిట్లనియె రోషవిహ్వలమతియై.
“బలుఁడంగాను;మురాసురాంతకుఁడఁగాఁ;బ్రద్యుమ్నుఁడంగాను;నేఁ
దెలియం దత్తనయుండఁ గా నని విరోధి వ్రాతమున్ భీషణో
జ్జ్వలగాండీవ ధనుర్విముక్త నిశితాస్త్ర శ్రేణిచేఁ బీన్గుపెం
టలు గావించు పరాక్రమప్రకటచండస్ఫూర్తి నేఁ బార్థుఁడన్.
అదియునుం గాక.
బలిమిఁ బురాంతకుం దొడరి బాహువిజృంభణ మొప్ప నెక్కటిం
దలపడి పోరినట్టి రణ ధైర్యుని నన్ను నెఱుంగ వక్కటా!
పెలుకుఱ మృత్యుదేవతను బింక మడంచి భవత్తనూజుల
న్నలవుఁజలంబుఁ జూపి కొనియాడఁగ నిప్పుడ తెచ్చియిచ్చెదన్.”
అని నమ్మం బలికిన యర్జును ప్రతిజ్ఞకు భూసురుండు మనంబున
నూఱడిల్లి యతని నభినందించుచు నిజ మందిరంబునకు జని;
కొన్ని దినంబు లుండునంత భార్యకుం బ్రసూతివేదనా సమయం
బయినం జనుదెంచి వివ్వచ్చుం గని తద్విధం బెఱింగించిన న
య్యింద్రనందనుం డప్పుడు.
లలిత విశిష్ట సంచిత జలంబుల నాచమనంబు సేసి, సు
స్థలమున నిల్చి రుద్రునకు సమ్మతి మ్రొక్కి మహాస్త్రవేది ని
ర్మల శుభమంత్ర దేవతల మానసమందుఁ దలంచి గాండివం
బలవడ నెక్కు ద్రోచి బిగియం గదియించి నిషంగయుగ్మమున్.
ఇ వ్విధంబునఁ గట్టాయితంబై యప్పుడు.
భూసురు వెంట నిమ్ముల నేగి సూతికా
భవనంబు చుట్టును బాణవితతి
నరికట్టి దిక్కులు నాకాశపథము ధ
రాతలం బెల్ల నీరంధ్రముగను
శరపంజరముఁ గట్టి శౌర్యంబు దీపింపఁ
గడు నప్రమత్తుఁ డై కాచియున్న
యెడ న మ్మహీసురు నింతికిఁ బుత్త్రుండు
జనియించె; నప్పు డచ్చటి జనంబు
పోయెఁ బోయెఁ గదే యని బొబ్బ లిడఁగ
బొంది తోడన యాకాశమునకు మాయఁ
జెందె నప్పుడు దుఃఖంబు నొంది భూమి
సురుఁడు విలపించుచును మురహరుని కడకు.
అప్పుడు సని.
“ముందట నిల్చి ముకుంద! స
నందనమునివినుత! నందనందన! పరమా
నంద! శరదిందు చందన
కుంద యశస్సాంద్ర! కృష్ణ! గోవింద! హరీ!
అవధరింపుము దేవా! యర్జునుం డనెడి పౌరుషవిహీనుం డాడిన
వృథాజల్పంబులు నమ్మి పుత్త్రుం గోలువడి బేలనైన నన్ను నే
మందు? నిఖిల విశ్వోత్పత్తి స్థితి లయంబులకుఁ బ్రధాన హేతు
భూతుండవయిన నీవు సమర్థుండవయ్యు, వారింపం జాలక
చూచుచుండ, నొక్క మనుష్యమాత్రుండు దీర్పం జాలెడువాఁడు
గలఁడె?” యని వెండియు.
“ఎక్కడి పాండుతనూభవుఁ?
డెక్కడి విలుకాఁడు? వీని కెక్కడి సత్త్వం?
బెక్కడి గాండీవము? దన
కెక్కడి దివ్యాస్త్ర సమితి? యే మనవచ్చున్?”
అని తను నోడక నిందిం
చిన విని య య్యర్జునుండు చిడిముడిపడుచుం
దన విద్యమహిమ పెంపునఁ
జనియెన్ వెస దండపాణి సదనంబునకున్.
చని యందు ధారుణీసుర
తనయులు లేకుంటఁ దెలిసి తడయక యింద్రా
గ్ని నిరృతి వరుణ సమీరణ
ధనదేశానాలయములు దగఁ బరికించెన్.
వెండియు.
నర సుర యక్ష కింపురుష నాగ నిశాచర సిద్ధ సాధ్య ఖే
చర విహగేంద్ర గుహ్యక పిశాచ నివాసములందు రోసి భూ
సురసుత లేగినట్టి గతి సొప్పడకుండుటఁ జూచి క్రమ్మఱన్
ధరణికి నేగుదెంచి బెడిదంబుగ నగ్ని సొరంగఁ బూనినన్.
అ వ్విధంబంతయు నెఱింగి యమ్మురాంతకుండు “విప్రనందనుల
నీకుం జూపెద” నని యనలంబు సొరకుండ నతని నివారించి
యప్పుడు.
