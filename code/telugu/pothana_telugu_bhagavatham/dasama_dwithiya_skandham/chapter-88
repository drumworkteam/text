సుందరదివ్యరత్నరుచి శోభితమై తనరారు కాంచన
స్యందన మంబుజాప్తుఁ డుదయాచల మెక్కు విధంబు దోఁపఁ బౌ
రందరి దాను నెక్కి తను రశ్ములు దిగ్వితతిన్ వెలుంగ గో
విందుఁ డుదారలీలఁ జనె విప్రతనూజ గవేషణార్థియై.
చని పుర గోష్ఠ దుర్గ వన జానప దాచల పక్కణ ప్రభూ
త నద నదీ సరోవర యుతక్షితి నంతయు దాఁటి సప్త వా
రినిధుల దీవులం గులగిరి ప్రకరంబుల నుత్తరించి మే
రునగము నాక్రమించుచు మరుద్గతితో రథ మేగ న త్తఱిన్.
మసలక భూరిసంతమస మండలముం దఱియంగఁ జొచ్చి సా
హసమునఁ బోవఁబోవఁగ భయంకరమై మది గోచరింపమిన్
వసమఱి మోఁకరిల్లి రథవాజులు మార్గము దప్పి నిల్చినన్
బిసరుహపత్త్రలోచనుఁ డభేద్యతమఃపటలంబు వాపఁగన్.
బాలభాను ప్రభా భాసమానద్యుతిఁ
గరమొప్ప నిజ రథాంగంబుఁ బనుప
న మ్మహాస్త్రం బేగి చిమ్మచీఁకటి నెల్ల
నఱిముఱి నందంద నఱికి వైచి
యగ్రభాగంబున నతులిత గతి నేగ
నా మార్గమున నిజస్యందనంబు
గడువడిఁ దోలి యా కడిఁది తమోభూమిఁ
గడవ ముందఱకడఁ గాన రాక
మిక్కుటంబుగ దృష్టి మిర్మిట్లు గొనఁగఁ
జదల వెలుఁగొందు దివ్యతేజంబుఁ జూచి
మొనసి గాండీవి కన్నులు మూసికొనుచు
నాత్మ భయమంది కొంతద వ్వరిగి యరిగి.
కడఁగి దుర్వార మారుతోత్కట విధూత
చటుల సర్వంకషోర్మి భీషణ గభీర
వారిపూరంబు సొచ్చి తన్నీరమధ్య
భాగమునఁ గోటిసూర్యప్రభలు వెలుంగ.
అది మఱియును జారు దివ్యమణి సహస్రస్తంభాభిరామంబును,
నాలంబిత కమనీయ నూత్న రత్నమాలికాలంకృతంబును,
భాను శశి మయూఖాగమ్యంబును, ననంత తేజోవిరాజితంబును,
బునరావృత్తిరహిత మార్గంబును, నిత్యైశ్వర్య దాయకంబును,
నవ్యయంబును, నత్యున్నతంబును, ననూనవిభవంబును,
బరమయోగీంద్ర గమ్యంబును, బరమభాగవత నివాసంబునునై
యొప్పు దివ్యధామంబు నందు.
సాంద్రశరచ్చంద్ర చంద్రికా కర్పూర
నీహార హారాభ దేహ మమర
నిందింది రేందీవ రేంద్ర నీలద్యుతిఁ
గర మొప్పు మేచక కంఠసమితి
యరుణాంశుబింబ భాసుర పద్మరాగ వి
స్యస్త సహస్రోరు మస్తకములు
వివృతాననోద్గత విషధూమరేఖల
లీలఁ జూపట్టిన నాలుకలును
గలిత సాయంతన జ్వలజ్జ్వలన కుండ
ముల విడంబించు వేఁడి చూపులును గలిగి
భూరి కలధౌత గిరినిభాకార మమరఁ
బరఁగు భోగీంద్రభోగతల్పంబు నందు.
సుఖాసీనుండై యున్నవాని డాయంజని యప్పుడు.
సజల నీలాంబుద శ్యామాయమానాంగు
నాశ్రితావన ముదితాంతరంగు
సనకాది యోగిహృద్వనజ మదాళీంద్రు
ముఖపద్మ రుచిజిత పూర్ణచంద్రుఁ
గమనీయ నిఖిలజగద్ధితచారిత్రుఁ
బ్రత్యూషసంఫుల్లపద్మనేత్రు
నిందిరాహృదయారవిందారుణోల్లాసు
శ్రీకర పీత కౌశేయవాసు
హార కుండల కటక కేయూర మకుట
కంక ణాంగద మణిముద్రికా వినూత్న
రత్ననూపుర కాంచీ విరాజమాను
భవమహార్ణవశోషు సద్భక్తపోషు.
మఱియు సునందాది పరిజన సంతత సేవితు, నానందకందళిత
హృదయారవిందు, నరవిందవాసినీ వసుంధరాసుందరీ సమేతు,
నారదయోగీంద్రసంకీర్తనానందితు, నవ్యయు, ననఘు, ననంతు,
నప్రమేయు, నజితు, నవికారు, నాదిమాధ్యాంతరహితు, భవ
లయాతీతుఁ, గరుణాసుధాసముద్రు, నచ్యుతు, మహానుభావుఁ,
బరమపురుషుఁ, బురుషోత్తము, నిఖిలజగదుత్పత్తి స్థితిలయ
కారణుఁ, జిదచిదీశ్వరు, నష్టభుజుఁ, గౌస్తుభశ్రీవత్సవక్షు, శంఖచక్ర
గదా పద్మ శార్ఙ్గాది దివ్యసాధను, సర్వ శక్తి సేవితుఁ, బరమేష్ఠి
జనకు, నారాయణుంగనుంగొని దండప్రణామంబులు సేసి కర
కమలంబులుమొగిచి భక్తి పూర్వకంబుగానభినందించిన, నయ్యా
ది దేవుండును వారలం గరుణావలోకనంబులు నిగుడ నవలో
కించి, దరహాసపూరంబు దోరంబుగా సాదరంబుగ నిట్లనియె.
“ధరణికి వ్రేఁ గగు దైత్యులఁ
బొరిబొరి వధియించి ధర్మమున్ నిలుపుటకై
ధర జనియించితి రిరువురు
నరనారాయణు లనంగ నా యంశమునన్.
ఆరూఢ నియతితోఁ బెం
పారిన మిము ని మ్మునీంద్రు లర్థిం జూడం
గోరిన మీ వచ్చుటకై
ధారుణిసురసుతుల నిటకుఁ దగఁ దేవలసెన్.”
అని “యా డింభకులను దో
కొని పొం” డని యిచ్చి వీడుకొలిపిన వారల్‌
వినతు లయి పెక్కు విధముల
వినుతించుచు నచటు వాసి విప్రునిసుతులన్.
తోడ్కొని సంప్రాప్త మనోరథు లయి య బ్బాలకులఁ ద త్తద్వయో
రూపంబులతోడఁ దెచ్చి యాబ్రాహ్మణునకు సమర్పించిన నతండు
సంతుష్టాంతరంగుం డయ్యె; న య్యవసరంబున.
అనిమిషనాథనందనుఁ డహర్పతితేజుఁడు గృష్ణుతోడఁ దాఁ
జని యచటం గనుంగొనిన సర్వశరణ్యునిఁ బుండరీక నే
త్రుని నిజధామవైభవసమృద్ధికిఁ ద న్మహానీయమూర్తికిన్
మనమున మోదమంది పలుమాఱును సన్నుతిఁ జేసె భూవరా!
వారిజాక్షుని భక్తమందారు ననఘుఁ
గృష్ణు నఖిలేశుఁ గేశవు జిష్ణుఁ బరము
వినుతి సేయుచుఁ దత్పాదవనజములకు
వందనము లాచరించి యానంద మొందె.
అంత.
హరి సర్వేశుఁ డనంతుఁ డాద్యుఁ డభవుం డామ్నాయసంవేది భూ
సుర ముఖ్యప్రజలన్ సమస్త ధనవస్తుశ్రేణి నొప్పారఁగాఁ
బరిరక్షించుచు ధర్మమున్ నిలుపుచుం బాపాత్ములం ద్రుంచుచుం
బర మోత్సాహ మెలర్ప భూరిశుభ విభ్రాజిష్ణుఁడై ద్వారకన్.
జనవినుతముగాఁ బెక్కు స
వనములు దనుఁ దాన కూర్చి వైదిక యుక్తిం
బొనరించుచు ననురాగము
మనమునఁ దళుకొత్త దైత్యమర్దనుఁ డెలమిన్.
