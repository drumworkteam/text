అనిన నరేంద్రునకు మునీంద్రుం డిట్లనియె; నరకాసురునిచేత న
దితి కర్ణకుండలంబులును, వరుణచ్ఛత్త్రంబును, మణిపర్వత మని
యెడు నమరాద్రి స్థానంబును గోలుపడుటయు నింద్రుండు వచ్చి
హరికి విన్నవించిన హరి నరకాసుర వధార్థంబు గరుడవాహనా
రూఢుండై చను సమయంబున హరికి సత్యభామ యిట్లనియె.
“దేవా! నీవు నిశాటసంఘముల నుద్దీపించి చెండాడ నీ
ప్రావీణ్యంబులు సూడఁ గోరుదుఁ గదా! ప్రాణేశ! మన్నించి న
న్నీ వెంటం గొనిపొమ్ము నేఁడు కరుణన్; నేఁ జూచి యేతెంచి నీ
దేవీ సంహతికెల్లఁ జెప్పుదు భవద్దీప్త ప్రతాపోన్నతుల్‌,”
అనినఁ బ్రాణవల్లభకు వల్లభుం డిట్లనియె.
“సమద పుష్పంధయ ఝంకారములు గావు;
భీషణకుంభీంద్ర బృంహితములు
వాయునిర్గత పద్మవనరేణువులు గావు;
తురగ రింఖాముఖోద్ధూతరజము
లాకీర్ణజలతరం గాసారములు గావు;
శత్రుధనుర్ముక్త సాయకములు
గలహంస సారస కాసారములు గావు;
దనుజేంద్రసైన్య కదంబకములు
కమల కహ్లార కుసుమ సంఘములు గావు;
చటుల రిపు శూల ఖడ్గాది సాధనములు
కన్య! నీ వేడ? రణరంగ గమన మేడ?
వత్తు వేగమ; నిలువుము; వలదు వలదు.”
అనినఁ బ్రియునకుం బ్రియంబు జనియింప డగ్గఱి.
“దానవులైన నేమి? మఱి దైత్యసమూహములైన నేమి? నీ
మానితబాహు దుర్గముల మాటున నుండగఁ నేమి శంక? నీ
తో నరుదెంతు” నంచుఁ గరతోయజముల్‌ ముకుళించి మ్రొక్కె న
మ్మానిని దన్ను భర్త బహుమాన పురస్సరదృష్టిఁ జూడఁగన్.
ఇట్లు తనకు మ్రొక్కిన సత్యభామను గరకమలంబులఁగ్రుచ్చి
యెత్తి తోడ్కొని గరు డారూఢుండై హరి గగన మార్గంబునం జని,
గిరి శస్త్ర సలిల దహన పవన దుర్గమంబై మురాసురపాశ పరి
వృతం బయిన ప్రాగ్జ్యోతిషపురంబు డగ్గఱి.
గదచేఁ బర్వతదుర్గముల్‌ శకలముల్‌ గావించి సత్తేజిత
ప్రదరశ్రేణుల శస్త్రదుర్గచయమున్ భంజించి చక్రాహతిం
జెదరన్ వాయుజలాగ్ని దుర్గముల నిశ్శేషంబులం జేసి భీ
ప్రదుఁడై వాలునఁ ద్రుంచెఁ గృష్ణుఁడు ముర ప్రచ్ఛన్నపాశంబులన్.
మఱియును.
ప్రాకారంబు గదా ప్రహారముల నుత్పాటించి యంత్రంబులున్
నాకారాతుల మానసంబులును భిన్నత్వంబు సెందంగ న
స్తో కాకారుఁడు శౌరి యొత్తె విలయోద్ధూతాభ్ర నిర్ఘాత రే
ఖాకాఠిన్యముఁ బాంచజన్యము విముక్తప్రాణి చైతన్యమున్.
అంత లయకాల కాలాభ్రగర్జనంబు పగిది నొప్పు న మ్మహా ధ్వని
విని పంచశిరుం డైన మురాసురుండు నిదుర సాలించి యావు
లించి నీల్గి లేచి జలంబులు వెడలివచ్చి హరిం గని ప్రళయకాల
కీలికైవడి మండుచు దుర్నిరీక్ష్యుండై కరాళించుచుం దన పంచ
ముఖంబులం పంచభూతమయంబయిన లోకంబుల మ్రింగ నప్ప
ళించు చందంబునం గదిసి యాభీల కీలాజటాలంబగు శూలం
బున గరుడుని వైచి భూనభోంతరంబులు నిండ నార్చుచు.
దురదురఁ బరువిడి బిరుసున
“హరి హరి! నిలు నిలువు” మనుచు నసురయుఁ గదిసెన్
మురముర! దివిజుల హృదయము
మెరమెర యిదె యడఁగు ననుచు మెఱసెన్ హరియున్.
అప్పుడు.
గరుడునిపైఁ బడ వచ్చిన
మురశూలము నడుమ నొడిసి ముత్తునియలుగాఁ
గరముల విఱిచి ముకుందుఁడు
ముర ముఖముల నిశితవిశిఖములు వడిఁ జొనిపెన్.
గద వ్రేసెన్ మురదానవుండు హరిపైఁ; గంసారియుం దద్గదన్
గదచేఁ ద్రుంచి సహస్రభాగములుగాఁ గల్పించె; నాలోన వాఁ
డెదురై హస్తము లెత్తికొంచు వడి రా నీక్షించి లీలాసమ
గ్రదశన్ వాని శిరంబులైదును వడిన్ ఖండించెఁ జక్రాహతిన్.
ఇట్లు శిరంబులు చక్రిచక్రధారాచ్ఛిన్నంబు లయిన వజ్రివజ్రధారా
దళితశిఖరంబై కూలెడి శిఖరిచందంబున మురాసురుండు జలం
బులందుఁ గూలిన, వాని సూనులు జనకవధజనిత శోకాతురులై
జనార్దను మర్దింతు మని రణకుర్దనంబునం దామ్రుండు, నంతరి
క్షుండు, శ్రవణుండు, విభావసుండు, వసుండు, నభస్వంతుండు,
నరుణుండు నననేడ్వురు యోధులు సక్రోధులై కాలాంతకచోదితం
బైన ప్రళయపవన సప్తకంబు భంగి నరకాసుర ప్రేరితులై రయం
బునఁ బీఠుండనియెడు దండనాథుంబురస్కరించుకొని, పఱతెంచి
హరిం దాఁకి శర శక్తి గదా ఖడ్గ కరవాల శూలాది సాధనంబులు
ప్రయోగించిన.
ఆ దనుజేంద్రయోధ వివిధాయుధసంఘము నెల్ల నుగ్రతన్
మేదినిఁ గూలనేయుచు సమిద్ధనిరర్గళ మార్గణాళిఁ గ్ర
వ్యాదకులాంతకుండసుర హస్త భుజానన కంఠ జాను జం
ఘాదులఁ ద్రుంచివైచెఁ దిలలంతలు ఖండములై యిలం బడన్.
మఱియు హరి శరజాలచక్రనిహతులయి తనవారలు మడియు
టకు వెఱంగుపడి రోషించి గరుడగమనుని దూషించి తన్ను
భూషించుకొని సరకు సేయక నరకుండు వర కుండల ప్రముఖా
భరణభూషితుండయి దానసలిలధారాసిక్త గండంబులును, మహో
ద్దండశుండాదండంబులు నైన వేదండంబులు తండంబులై నడువ
వెడలి భండనంబునకుం జని.
బలవంతుండు ధరాసుతుండు గనె శుంభద్రాజ బింబోపరి
స్థల శంపాన్వితమేఘమో యన ఖగేంద్రస్కంధపీఠంబుపై
లలానారత్నముఁ గూడి సంగరకథాలాపంబులం జేయు ను
జ్జ్వలనీలాంగుఁ గనన్నిషంగుఁ గుహనాచంగున్ రణాభంగునిన్.
కని కలహంబునకు నరకాసురుండు గమకింపం దమకింపక
విలోకించి సంభ్రమంబున.
