మడవక కాశికావిభుని మస్తక ముద్ధతిఁ ద్రుంచి బంతి కై
వడి నది పింజ పింజ గఱవన్ విశిఖాళి నిగుడ్చి వాని యే
లెడి పురిలోన వైచె నవలీల మురాంతకుఁ డిట్లు వైరులం
గడఁగి జయించి చిత్తమునఁ గౌతుకముం జిగురొత్త న త్తఱిన్.
సుర గంధర్వ నభశ్చర
గరుడోరగ సిద్ధ సాధ్యగణము నుతింపన్
మరలి చనుదెంచి హరి నిజ
పురమున సుఖముండె నతి విభూతి దలిర్పన్.
వనజోదరు చిహ్నంబులు
గొనకొని ధరియించి పౌండ్రకుఁడు మచ్చరియై
యనవరతము హరి దన తలఁ
పునఁ దగులుటఁ జేసి ముక్తిఁ బొందె నరేంద్రా!
అక్కడఁ గాశిలో నా రాజు మందిరాం
గణమునఁ గుండల కలిత మగుచుఁ
బడి యున్న తలఁ జూచి పౌరజనంబులు
దమ రాజు తలయ కాఁ దగ నెఱింగి
చెప్పిన నా నృపు జీవితేశ్వరులును
సుతులు బంధువులును హితులు గూడి
మొనసి హాహాకారమున నేడ్చి; రత్తఱిఁ
ద త్తనూభవుఁడు సుదక్షిణుండు
వెలయఁ దండ్రికిఁ బరలోకవిధు లొనర్చి
జనకు ననిలో వధించిన చక్రపాణి
నడరి మర్దింపఁ దగు నుపాయంబు దలఁచి
చతురుఁ డగు నట్టి తన పురోహితునిఁ బిలిచి.
అతడుం దానును జని పశు
పతిపద సరసిజములకును బ్రమదముతో నా
నతుఁడై య ద్దేవుని బహు
గతులం బూజింప నతఁడు కరుణాన్వితుఁడై.
“మెచ్చితి నే వర మైనను
నిచ్చెద నను వేఁడు” మనిన “నీశ్వర! నన్నున్
మచ్చిక రక్షింతువు పొర
పొచ్చెము సేయక మహేశ! పురహర! యభవా!
దేవా! మజ్జనకుని వసు
దేవాత్మజుఁ డాజిలో వధించెను, నే నా
గోవిందుని ననిలోపల
నే విధమున గెలుతు నానతీవె పురారీ!”
అనిన శంకరుఁ డతనికి ననియె “ననఘ!
నీవు ఋత్విజులును భూసురావళియును
బ్రీతి నభిచార మొనరింప భూతయుక్తుఁ
డగుచు ననలుండు దీర్చు నీ యభిమతంబు”.
అనిన నా చంద్రమౌళి వాక్యముల భంగి
భూరినియమముతో నభిచారహోమ
మొనరఁ గావింప నగ్ని యథోచితముగఁ
జెలఁగు దక్షిణవలమాన శిఖల వెలిఁగె.
అందుఁ దామ్రశ్మశ్రుకేశకలాపంబును, నశనిసంకాశంబులైన నిడు
దకోఱలును, నిప్పులుప్పతిల్లు చూడ్కులును, ముడి వడిన
బొమలును, జేవురించిన మొగంబును గలిగి కృత్య యతిరౌద్రా
కారంబునఁ బ్రజ్వరిల్లుచుఁ గుండంబువెలువడి యనుదిన నిహన్య
మాన ప్రాణిరక్తారుణ మృత్యుకరవాలంబు లీలం జూపట్టు నాలు
కను సెలవుల నాకికొనుచు నగ్నికీలాభీలంబగు శూలంబు గేలం
దాల్చి భువనకోలాహలంబుగా నార్చుచు, నుత్తాల తాల ప్రమాణ
పాదద్వయ హతులందూలు పెంధూళి నింగిమ్రింగ, భూతంబులు
సేవింప, నగ్నవేషయై, నిజవిలోచన సంజాత సముద్ధూత నిఖిల
భయంకర జ్వాలికాజాలంబున దిశాజాలంబు నోలిం బ్రేల్చుచు,
నుద్వేగగమనంబున నగధరు నగరంబున కరుగుదేరఁ, బౌరజనం
బులు భయాకులమానసులై దావదహనునిం గని పఱచు వన
మృగంబులచాడ్పునం బఱచి, సుధర్మాభ్యంతరంబున జూదమాడు
దామోదరునిం గని “రక్షరక్షేతి”రవంబుల నార్తులయి “కృష్ణ! కృష్ణ!
పెనుమంటలం బురంబు గాల్పం బ్రళయాగ్ని సనుదెంచె” నన
వారిం జూచి “యోడకోడకుఁ” డని భయంబు నివారించి, సర్వరక్ష
కుండైన పుండరీకాక్షుండు జగదంతరాత్ముండు గావునం దద్వృ
త్తాంతం బంతయుఁ దన దివ్యచిత్తంబున నెఱింగి కాశీరాజపుత్త్ర
ప్రేరితయైన య మ్మహాకృత్యను నిగ్రహింపం దలంచి నిజపార్శ్వ
వర్తి యయియున్న యద్దివ్యసాధనంబు గనుంగొని యప్పుడు.
భీమమై బహుతీవ్రధామమై హతరిపు
స్తోమమై సుమహితోద్దామ మగుచుఁ
జండమై విజితమార్తాండమై పాలితా
జాండమై విజయప్రకాండ మగుచు
దివ్యమై నిఖిలగంతవ్యమై సుజన సం
భావ్యమై సద్భక్త సేవ్య మగుచు
నిత్యమై నిగమసంస్తుత్యమై వినమితా
దిత్యమై నిర్జితదైత్య మగుచు
విలయసమయ సముద్భూత విపులభాస్వ
దళికలోచన లోచనానల సహస్ర
ఘటిత పటుసటాజ్వాలికా చటుల సత్త్వ
భయదచక్రంబు కృత్యపైఁ బంపె శౌరి.
అదియును బ్రళయవేళాసంభూత జీమూతసంఘాత ప్రభూత
ఘుమఘుమాటోప నినదాధరీకృత మహాదుస్సహ కహకహ
నిబిడనిస్వననిర్ఘోషపరిపూరిత బ్రహ్మాండకుహరంబును, నభ్రంలిహ
కీలాసముత్కట పటు చిటపట స్ఫుట ద్విస్ఫులింగచ్ఛటాభీలం
బును, సకలదేవతాగణ జయజయశబ్దకలితంబును, ననంతతేజో
విరాజితంబునునగుచుం గదిసినంబంటింపక కంటగించుకృత్యను
గెంటి వెంటనంటిన నది తన తొంటిరౌద్రంబు విడిచి మరలి కాశీ
పురంబు సొచ్చి పౌరలోకంబు భయాకులతంబొంది వాపోవ, రోష
భీషణాకారంబుతో నప్పుడు ఋత్విఙ్నికాయయుతంబుగ సుద
క్షిణుని దహించె; నత్తఱిఁ జక్రంబును దన్నగరంబు సౌధ ప్రాకార
గోపురాట్టాల కాది వివిధ వస్తు వాహన నికరంబుతో భస్మంబు
గావించి మరలి యమరులు వెఱఁగందఁ గమలలోచన పార్శ్వవర్తి
యై నిజ ప్రభాపుంజంబు వెలుఁగొందఁ గొల్చియుండె నని చెప్పి;
మఱియు నిట్లనియె.
మురరిపు విజయాంకితమగు
చరితము సద్భక్తిఁ దగిలి చదివిన వినినన్
దురితములఁ బాసి జను లిహ
పరసౌఖ్యము లతనిచేతఁ బడయుదు రధిపా!
అనిన శుకయోగికి రాజయోగి యిట్లనియె.
