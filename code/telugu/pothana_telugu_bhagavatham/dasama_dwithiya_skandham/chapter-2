“తామరసాక్షునంశమున దర్పకుఁ డీశ్వరుకంటిమంటలం
దా మును దగ్ధుఁడై; పిదపఁ దత్పరమేశుని దేహలబ్ధికై
వేమఱు నిష్ఠఁ జేసి హరి వీర్యమునం బ్రభవించె రుక్మిణీ
కామిని గర్భమం దసురఖండను మాఱట మూర్తియో యనన్.
అంత నా డింభకుండు ప్రద్యుమ్నుండను పేర విఖ్యాతుం డయ్యె;
నా శిశువు సూతికాగృహంబునం దల్లి పొదిఁగిట నుండం దనకు
శత్రుండని యెఱింగి శంబరుండను రాక్షసుండు దన మాయా
బలంబునం గామరూపి యై వచ్చి కొనిపోయి సముద్రంబులో వైచి
జనియె; నంత నా శాబకుండు జలధి జలంబున దిగఁబడ నొడిసి
యొక మహా మీనంబు మ్రింగె; నందు.
జాలిఁ బడి పాఱు జలచర
జాలంబులఁ బోవనీక చని రోషాగ్ని
జ్వాలలు నిగుడఁగ నూరక
జాలంబులు వైచిపట్టు జాలరు లంతన్.
సముద్రంబులోన నా మీనంబును దత్సహచరంబులైన మీనంబు
లనుం బట్టికొని తెచ్చి శంబరునకుం గానికఁగా నిచ్చిన నతండు
“వండి తెండ”ని మహానస గృహంబునకుం బంచిన.
రాజునగరి యడబాలలు
రాజీవముకడుపు వ్రచ్చి రాజనిభాస్యున్
రాజశిశువుఁ గని చెప్పిరి
రాజీవదళాక్షియైన రతికి నరేంద్రా!
అంత నారదుండు వచ్చి బాలకుని జన్మంబును శంబరోద్యోగం
బును మీనోదరప్రవేశంబునుం జెప్పిన విని యా రతి మాయావతి
యను పేర శంబరునియింట బాతివ్రత్యంబు సలుపుచు దహన
దగ్ధుం డయిన తన పెనిమిటి శరీర ధారణంబు సేయుట కెదురు
చూచుచున్నయదిగావున; నయ్యర్భకుండు దర్పకుండని తెలిసి
మెల్లన పుత్రార్థినియైన తెఱంగున శంబరుని యనుమతి వడసి
సూపకారుల యొద్ద నున్న పాపనిం దెచ్చి పోషించుచుండె; నా
కుమారుండును శీఘ్రకాలంబున నారూఢ యౌవనుండై.
సుందర మగు తన రూపము
సుందరు లొకమాఱు దేఱి చూచినఁ జాలున్
సౌందర్య మేమి చెప్పను?
బొందెద మని డాయు బుద్ధిఁ బుట్టించు, నృపా!
చక్కని వారల చక్కఁ దనంబున
కుపమింప నెవ్వండు యోగ్యుఁ డయ్యె!
మిక్కిలి తపమున మెఱయు నంబికకు నై
శంకరు నెవ్వండు సగము సేసె!
బ్రహ్మత్వమును బొంది పరఁగు విధాతను
వాణికై యెవ్వఁడు వావి సెఱిచె!
వేయిడాఁగులతోడి విబుధ లోకేశుని
మూర్తికి నెవ్వఁడు మూల మయ్యె!
మునుల తాలిమి కెవ్వఁడు ముల్లు సూపు
మగల మగువల నెవ్వండు మరులుకొలుపు!
గుసుమధనువున నెవ్వండు కొను విజయము
చిగురువాలున నెవ్వండు సిక్కువఱుచు?
అని తన్ను లోకులు వినుతించు ప్రభావంబులు గలిగి పద్మదళ
లోచనుండును, బ్రలంబబాహుండును, జగన్మోహనాకారుండును
నైన పంచబాణునిం గని లజ్జాహాస గర్భితంబు లైన చూపులం
జూచుచు మాయావతి సురత భ్రాంతిఁ జేసినం జూచి ప్రద్యుమ్నుం
డిట్లనియె.
“నా తనూభవుఁ డీతఁ డంచును నాన యించుక లేక యో!
మాత! నీ విది యేమి? నేఁ డిటు మాతృ భావము మాని సం
ప్రీతిఁ గామినిభంగిఁ జేసెదు పెక్కు విభ్రమముల్‌? మహా
ఖ్యాత వృత్తికి నీకు ధర్మము గాదు మోహము సేయఁగాన్.”
అనిన రతి యిట్లనియె; “నీవు నారాయణ నందనుండ వైన కంద
ర్పుండవు; పూర్వ కాలంబున నేను నీకు భార్య నైన రతిని; నీవు
శిశు వై యుండునెడ నిర్దయుండై దొంగిలి తల్లిం దొఱంగఁజేసి శంబ
రుండు కొని వచ్చి నిన్ను నీరధిలో వైచిన నొక్క మీనంబు మ్రింగె;
మీనోదరంబు వెడలి తీవు; మీఁదటి కార్య మాకర్ణింవుము.
మాయావి వీఁడు దుర్మతి
మాయఁడు సంగరములం దమర్త్యుల గెలుచున్
మాయికరణమున వీనిన్
మాయింపుము మోహనాది మాయలచేతన్.
పాపకర్ముఁడు వీఁడు ని న్నిఁటఁ బట్టి తెచ్చిన లేచి “నా
పాపఁ డెక్కడఁ బోయెనో? సుతుఁ బాపితే విధి “యంచుఁ దా
గ్రేపుఁ బాసిన గోవు భంగిని ఖిన్నయై పడి గాఢ సం
తాపయై నిను నోఁచి కాంచిన తల్లి కుయ్యిడ కుండునే?”
అనిపలికి మాయావతి మహానుభావుండైన ప్రద్యుమ్నునికి సర్వ
శత్రు మాయా వినాశిని యైన మహామాయ విద్య నుపదేశించె;
నివ్విధంబున.
