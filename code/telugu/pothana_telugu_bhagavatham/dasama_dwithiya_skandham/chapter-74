అనిన మఱియుం బరాశరపౌత్రున కర్జునపౌత్రుం డిట్లనియె.
“దుష్టశిక్షణంబు దురితసంహరణంబు
శిష్టరక్షణంబుఁ జేయఁ దలఁచి
భువిని మనుజుఁ డగుచుఁ బుట్టిన శ్రీ కృష్ణు
విమలచరిత మెల్ల విస్తరింపు.”
అనిన శుకుం డిట్లనియె.
“ధరణీశ! బలుఁడును సరసిజోదరుఁడు న
వోన్నతసుఖలీల నుండునంతఁ
జటులోగ్రకల్పాంత సమయమందును బోలె
దృగసహ్యమై సముద్దీప్త మగుచు
రాజిల్లు సూర్యోపరాగంబు సనుదెంచు
టెఱిఁగి భూజను లెల్ల వరుసఁ గదలి
మును జమదగ్ని రాముఁడు పూని ముయ్యేడు
మాఱులు ఘనబలోదారుఁ డగుచు
నిజభుజాదండ మండిత నిబిడ నిశిత
చటుల దంభోళిరుచిరభాస్వత్కుఠార
మహితధారావినిర్భిన్న మనుజపాల
దేహనిర్ముక్త రుధిర ప్రవాహములను.
ఏను మడువులు గావించె నెచటనేని
నట్టి పావనసుక్షేత్రమగు శమంత
పంచకంబున కపుడు సంభ్రమముతోడఁ
జనిరి బలకృష్ణులును సంతసం బెలర్ప.
ఇట్లు నిష్కర్ములైన రామకృష్ణులు లోక ధర్మానుపాలన ప్రవర్తను
లై ద్వారకా నగర రక్షణంబునకుం బ్రద్యుమ్న గద సాంబ సుచంద్ర
శుక సార ణానిరుద్ధ కృతవర్మాది యోధవరుల నియమించి
తాము నక్రూర వసుదేవోగ్రసే నాది సకల యాదవులుం గాంతా
సమేతులై స్రక్చంద నాభరణ వస్త్రాదులు ధరియించి, శోభ నాకా
రంబులతోడంబుష్పక విమానంబులనంబొలుచు నరదంబులను,
మేఘంబుల ననుకరించు గజంబులను, మనోవేగంబులైన తుర
గంబుల నెక్కి వియచ్చరులం బురుడించు పురుషులు దమ్ము
సేవింపం జని య ప్పుణ్య తీర్థంబులనవగాహనంబు సేసి యుప
వసించి, యనంతరంబ.
భూసురవరులకు ననుపమ
వాసోలంకార ధేను వసు రత్న ధరి
త్రీ సుమహిత వస్తువు లు
ల్లాసంబున దాన మిచ్చి లాలితు లగుచున్.
పునరవగాహనములు పెం
పొనరం గావించి బంధుయుక్తముగా భో
జనకృత్యంబులు దీర్చి స
దనురాగము లుల్లసిల్ల నచ్చోటఁ దగన్.
ఘనశాఖాకీర్ణములై
యినరశ్ములు దూఱనీక యెసకం బెసఁగన్
ననిచిన పొన్నల నీడల
ననిచిన వేడుకల నందనందన ముఖ్యుల్‌.
తనరిన పల్లవ రుచిరా
సనముల నాసీను లగుచు సత్సుఖగోష్ఠిం
బెనుపొందఁగ నట వసియిం
చినచోఁ దత్పుణ్యతీర్థ సేవారతులై.
మున్న చనుదెంచి యున్న మత్స్యౌశీనర కోసల విదర్భ కురు
సృంజయ కాంభోజ కేకయ మద్ర కుంత్యారట్ట కేరలాది భూపతు
లును, మఱియుం దక్కిన రాజవరులును, హితులును, నంద
గోపాది గోపాలురును, గోపికాజనంబులును, ధర్మరాజానుగతులై
వచ్చిన భీష్మ ద్రోణ ధృతరాష్ట్ర గాంధారీ కుంతీ పాండవ తద్దార
నివహ సంజయ విదుర కృప కుంతిభోజ విరాట భీష్మక నగ్నజి
ద్ద్రుపద శైబ్య ధృష్టకేతు కాశిరాజ దమ ఘోష విశాలాక్ష మైథిల
యుధామన్యు సుశర్మలును, సపుత్త్రకుండైన బాహ్లికుండును
మొదలుగాననేకులు నుగ్రసేనాది యాదవ ప్రకరంబులం బూజలం
దృప్తులం జేసిన వారునుం బ్రముది తాత్ములై; రయ్యెడ.
ఆ రాజులు గాంచిరి నిజ
నారీయుతు లగుచు నంగనాపరివారున్
ధీరున్ దానవకులసం
హారున్ గోపీమనోవిహారు నుదారున్.
కని య మ్మాధవ బలదేవులు సేయు సముచిత పూజావిధానం
బులం బరితృప్తులై, యమ్ముకుందు సాన్నిధ్యంబు గలిగి, తదీయ
సంపద్విభవాభిరాము లై విలసిల్లుచున్న యుగ్రసేనాది యదు
వృష్ణి పుంగవులం జూచి, వారలతోడ నా రాజవరులు మాధవుండు
విన నిట్లనిరి.
“మనశాస్త్రంబులువాక్కులున్మనములున్మాంగల్యముంబొందిపా
వనమై యొప్పెడి నే రమావిభుని భాస్వత్పాదపంకేజ సే
చనతోయంబుల నే మహాత్ముని పదాబ్జాతంబు లెందేని సోఁ
కినచో టెల్లను ముక్తి హేతువగు, నీ కృష్ణుండె పో! చూడఁగన్.
సనక సనందనాది మునిసత్తము లంచిత యోగదృష్టిచేఁ
బనివడి యాత్మలన్ వెదకి పట్ట నగోచరమైన మూర్తి యి
ట్లనవరతంబు మాంస నయనాంచల గోచరుఁ డయ్యెనట్టె! యే
మన నగు? వీరిపుణ్యమున కాదట నెట్టితపంబు సేసిరో?
నిరయస్వర్గము లాత్మఁ గైకొనక తా నిర్వాణమూర్తైన యీ
హరిఁ జూడన్, హరితోడఁ బల్క, హరిమే నంటన్, హరిం బాడఁగా
హరితో నేఁగ, సహాసనాస్తరణ శయ్యావాసులై యుండఁగన్
హరి బంధుత్వసఖిత్వముల్ గలుగు భాగ్యం బెట్లు సిద్ధించెనో?”
అనుచు యాదవ వృష్ణి భోజాంధకులును
హరిదయాలబ్ధనిఖిలార్థు లగుచు నున్న
మనికిఁ దమ చిత్తములఁ బలుమాఱుఁ బొగడి
పరిణమించిరి; యంత న ప్పాండుమహిషి.
అప్పడు.
తన సుతులకు గాంధారీ
తనయులు గావించు నపకృతంబుల కాత్మన్
ఘనముగ నెరియుచు నచ్చటఁ
గనుఁగొనె వసుదేవు విగతకల్మషభావున్.
అట్లు గనుంగొని యతనితో నిట్లనియె.
