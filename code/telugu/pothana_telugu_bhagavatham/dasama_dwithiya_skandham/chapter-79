బలవదరాతిమర్దనులఁ బాండురనీలనిభ ప్రభాంగులం
గలిత నిజాననాంబుజ వికాస జితాంచిత పూర్ణచంద్ర మం
డలులఁ బరేశులన్ నరవిడంబనులం గరుణాపయోధులన్
విలసదలంకరిష్ణుల నవీనసహిష్ణుల రామకృష్ణులన్.
సందర్శించు తలంపుల నందఱుఁ దమ హృదయారవిందంబులఁ
బ్రేమంబు సందడిగొన నప్పుడు.
ధీరమతిన్ ద్విత త్రితక దేవల సాత్యవతేయ కణ్వులున్
నారద గౌతమ చ్యవన నాకుజ గార్గ్య వసిష్ఠ గాల వాం
గీరస కశ్య పాసిత సుకీర్తి మృకండుజ కుంభసంభ వాం
గీరులు యాజ్ఞవల్క్య మృగ శృంగ ముఖాఖిల తాపసోత్తముల్‌.
చనుదెంచినం గృష్ణుండు వారలకుఁ బ్రత్యుత్థానంబు సేసి వందనం
బు లాచరించి వివిధార్చనలు గావించి యిట్లనియె.
“సన్మునీశ్వరులార! జన్మభాక్కులమైన
మాకు నిచ్చోట సమ్మతిని దేవ
నికరదుష్ప్రాపులు నిరుపమయోగీంద్రు
లైన మీ దర్శనం బబ్బెఁ గాదె
ధృతి మందభాగ్యు లింద్రియపరతంత్రులు
నైన మూఢాత్ముల కనఘులార!
భవదీయ దర్శన స్పర్శన చింతన
పాదార్చనలు దుర్లభంబు లయ్యు
నేఁడు మాకిట సులభమై నెగడెఁ గాదె!
జగతిపైఁ దీర్థభూతులు సాధుమతులు
మిమ్ము దర్శించుటయు చాలు నెమ్మితోడ
వేఱ తీర్థంబు లవనిపై వెదక నేల?
అదియునుం గాక, యుదకమయంబులైన తీర్థంబులును మృ
చ్ఛిలామయంబులైన దేవగణంబులును, దీర్థదేవతారూపంబు
లుగాకుండుట లే; దయిననవి చిరకాల సేవనార్చనలంగాని పావ
నంబు సేయవు; సత్పురుషులు దర్శనమాత్రంబునం బావనంబు
సేయుదు రని వెండియు.
ఆదిత్య చంద్రాగ్ని మేదినీ తారాంబు
మారుతాకాశ వాఙ్మనము లోలిఁ
బరికింపఁ దత్త దుపాసనంబులఁ బవి
త్రములు సేయఁగ సమర్థములు గావు;
సకలార్థగోచరజ్ఞానంబు గల మహా
త్మకులు దారు ముహూర్తమాత్ర సేవఁ
జేసి పావనములు సేయుదు; రదియు న
ట్లుండె ధాతుత్రయ యుక్తమైన
కాయమం దాత్మబుద్ధియుఁ గామినీ కు
మారులందు స్వకీయాభిమానములును
దివిరి జలమునఁ దీర్థబుద్ధియును జేయు
నట్టి మూఢుండు పశుమార్గుఁ డనఁగఁ బరఁగు.
అని యి వ్విధంబునం గృష్ణుం డాడిన సాభిప్రాయంబులగు వాక్యం
బులు విని; య మ్మునీంద్రులు విభ్రాంతహృదయులై యూర
కుండి, ముహూర్తమాత్రంబున కమ్మహాత్ము ననుగ్రహంబు వడసి,
మందస్మితముఖులై, యప్పుండురీకాక్షున కిట్లనిరి “దేవా! నేము
నుదత్త్వవిదుత్తము లయిన బ్రహ్మరుద్రాదులును, భవదీయ మా
యావిమోహితులమై యుందుము; నిగూఢంబయిన నీ యిచ్ఛ
చేత మమ్ముననుగ్రహించితివి; భవదీయ చరిత్రంబులు విచిత్రం
బు; లిమ్మేదిని యొక్కటి యయ్యును బహు రూపంబులఁ గానం
బడు విధంబున నీవును మొదలఁగారణరూపంబున నేకం బయ్యు
ను ననేక రూపంబులు గైకొని, జగదుత్పత్తి స్థితి లయంబులకు
హేతుభూతంబునా నద్భుతకర్మంబులం దగిలి, లీలావతారంబులు
గైకొని, దుష్టజన నిగ్రహంబును, శిష్టజన రక్షణంబును గావించు
చుందు; వదియునుంగాక వర్ణాశ్రమధర్మంబు లంగీకరించి, పురు
షరూపంబున వేదమార్గంబు విదితంబు సేసిన బ్రహ్మరూపివి;
తపస్ప్వాధ్యాయ నియమంబులచేత నీ హృదయంబు పరిశుద్ధం
బు; గావున బ్రహ్మస్వరూపంబులైన వేదంబు లందు వ్యక్తావ్యక్త
స్వరూపంబు లేర్పడఁగా నుందువు; కావున బ్రాహ్మణ కులంబు
నెల్ల బ్రహ్మకులాగ్రణివై రక్షించిన మహాను భావుండవు; మాయా
జవనికాంతరితుండవైన నిన్నును నీ భూపాలవర్గంబును, నే
మును దర్శింపం గంటిమి; మా జన్మ విద్యా తపో మహిమలు
సఫలంబులయ్యె; నీకు నమస్కరించెద” మని బహువిధంబులఁ
గృష్ణు నభినందించి, యమ్మురాంతకుచేత నామంత్రణంబులు వ
డసి తమతమ నివాసంబులకుం బోవం దలంచు నవసరంబున.
అ మ్మునీశ్వరులకు నానకదుందుభి
యతిభక్తి వందనం బాచరించి
“తాపసోత్తమూలార! ధర్మతత్త్వజ్ఞులు
మన్నించి వినుఁడు నా విన్నపంబు
సత్కర్మ వితతిచే సంచితకర్మచ
యంబు వాపెడు నుపాయంబు నాకు
ఘన దయామతిఁ జెప్పుఁ” డనిన న మ్మునివరుల్‌
భూవరుల్‌ విన వసుదేవుఁ జూచి
యెలమిఁ బలికిరి “నిఖిల యజ్ఞేశుఁడైన
కమలలోచనుఁ గూర్చి యాగములు సేయు;
కర్మమునఁ బాయు నెట్టి దుష్కర్మమైన;
నిదియె ధర్మంబు గాఁగ నీ మదిఁ దలంపు.
అదియునుం గాక.
దేవర్షి పితృఋణంబులు
భూవర! మఖ వేదపాఠ పుత్రులచేతన్
వావిరి నీఁగని పురుషుఁడు
పోవు నధోలోకమునకుఁ బుణ్యచ్యుతుఁడై.
అ ట్లగుటం జేసి నీవును.
వరతనయాధ్యయనంబులఁ
దరియించితి ఋణయుగంబు; దడయక ధరణీ
వర! దేవ ఋణము సవనా
చరణుఁడవై యీఁగు టొప్పు సమ్మతితోడన్
అనవుడు న వ్వసుదేవుఁడు
మునివరులకు ననియె వినయమున మీరలు సె
ప్పిన యట్లు మఖము సేసెద
దినకరనిభులార! మీరు దీర్పఁగవలయున్!
అని యభ్యర్థించి య మ్మునీంద్రుల యాజకులంగా వరించి, య
ప్పుణ్యతీర్థోపాంతంబున మహేంద్రామిత వైభవంబున, నష్టాదశ
భార్యాసమేతుండై దీక్షఁ గైకొని, య మ్మహాధ్వరంబు వేదోపదిష్ట
విధిం బరిసమాప్తించి, ఋత్విఙ్నికాయంబుల బహుదక్షిణలం
దనిపి, భార్యాసమేతుండై యవభృథస్నానం బాచరించి, వివిధ
రత్నమణి మయభూషణ విచిత్రాంబర సురభి సుమానులేపనం
బులు ధరించి, నిఖిల భూదేవ ముని బంధు రాజలోకంబుల ను
చిత సత్కారంబులఁ బ్రీతులం గావించిన వారును గృష్ణానుమతి
నాత్మ నివాసంబులకుం జని; రందు.
ఆ తఱి నుగ్రసేన వసుధాధిప పంకజనాభ ముష్టికా
రాతులు దమ్ము నర్థి మధురప్రియభాషల నిల్వ వేఁడినం
గౌతుక మాత్మ నివ్వటిలఁగా వసియించిరి గోపగోపికా
వ్రాతముతోడ నచ్చట ధరావర! నందయశోద లిమ్ములన్.
హరినయముల హరిప్రియముల
హరిమధురాలాపములను హరికథల మనో
హరలీలఁ దగిలి నందుఁడు
నిరుపమగతి నచట మూఁడునెల లుండె నృపా!
జలరుహలోచనాది యదుసత్తము లందఱు నన్నిభంగులం
గలితవిభూషణాంబర నికాయము లిచ్చి బహూకరించి వీ
డ్కొలిపిన నందముఖ్యులు ముకుందపదాబ్జ మరందపాన స
ల్లలిత నిజాత్మ షట్పదములన్ మరలించుచు నెట్టకేలకున్.
చనిచని.
మరలి మరలి “కృష్ణ! మాధవ! గోవింద!
పద్మనాభ! భక్త పారిజాత!
దేవదేవ!” యనుచుఁ దివిరి చూచుచు మధు
రాభిముఖులు నగుచు నరిగి రంత.
క్రమమున నచ్చటఁ బ్రావృ
ట్సమయం బగుటయును బంధుజన యాదవ వ
ర్గము లోలిఁ గొలువ సురగణ
నమితులు బలకృష్ణు లాత్మనగరంబునకున్.
వచ్చి సుఖంబుండు నంత.
