కని డాయం జనునంతఁ గృష్ణుఁడు దళత్కంజాక్షుఁ డ ప్పేద వి
ప్రుని నశ్రాంత దరిద్రపీడితుఁ గృశీభూతాంగు జీర్ణాంబరున్
ఘనతృష్ణాతురచిత్తు హాస్యనిలయున్ ఖండోత్తరీయుం గుచే
లుని నల్లంతనె చూచి సంభ్రమ విలోలుండై దిగెం దల్పమున్.
కర మర్థి నెదురుగాఁ జని
పరిరంభణ మాచరించి, బందుస్నేహ
స్ఫురణం దోడ్తెచ్చి, సమా
దరమునఁ గూర్పుండఁ బెట్టెఁ దన తల్పమునన్.
అట్లు గూర్చుండఁ బెట్టి నెయ్యమునఁ గనక
కలశ సలిలంబుచేఁ గాళ్ళు గడిగి భక్తిఁ
దజ్జలంబులు దనదు మస్తమునఁ దాల్చి
లలిత మృగమద ఘనసార మిళిత మైన.
మలయజము మేన జొబ్బిల్ల నలఁది యంత
శ్రమము వాయంగఁ దాళవృంతమున విసరి
బంధురామోదకలిత ధూపంబు లొసఁగి
మించు మణిదీపముల నివాళించి మఱియు.
సురభికుసుమ మాలికలు సిగముడిం దుఱిమి, కర్పూరమిళిత
తాంబూలంబు నిడి, ధేనువు నొసంగి, సాదరంబుగా స్వాగతం
బడిగిన నప్పు డవ్విప్రుండు మేనం బులకాంకురంబు లంకురింప
నానందబాష్ప జలబిందు సందోహుం డయ్యె; నట్టియెడం బద్మ
లోచనుండు మన్నించు నంగనామణి యగు రుక్మిణి కరకంకణ
రవంబు లొలయం జామరలు వీవం దజ్జాత వాతంబున ఘర్మ
సలిలంబు నివారించుచుండఁ జూచి శుద్ధాంత కాంతానివహం
బులు దమ మనంబుల నద్భుతం బంది యిట్లనిరి.
“ఏమి తపంబు సేసెనొకొ! యీ ధరణీదివిజోత్తముండు తొల్
బామున! యోగివిస్ఫుర దుపాస్యకుఁడై తనరారు నీ జగ
త్స్వామి రమాధినాథు నిజతల్పమునన్ వసియించి యున్నవాఁ
డీ మహనీయమూర్తి కెనయే మునిపుంగవు లెంతవారలున్?
అదియునుం గాక.
తన మృదుతల్పమందు వనితామణి యైన రమాలలామ పొం
దును నెడఁగాఁ దలంపక యదుప్రవరుం డెదురేఁగి మోదముం
దనుకఁగఁ గౌఁగిలించి యుచితక్రియలం బరితుష్టుఁ జేయుచున్
వినయమునన్ భజించె; ధరణీసురుఁ డెంతటి భాగ్యవంతుడో?”
అను న య్యవసరంబున
మురసంహరుఁడు కుచేలుని
కరము గరంబునఁ దెమల్చి కడఁకన్ మన మా
గురుగృహమున వర్తించిన
చరితము లని కొన్ని నుడివి చతురత మఱియున్.
“బ్రాహ్మణోత్తమ! వేదపాఠనలబ్ధ ద
క్షత గల చారువంశంబు వలనఁ
బరిణయం బైనట్టి భార్య సుశీలవ
ర్తనములఁ దగ భవత్సదృశ యగునె?
తలఁప గృహ క్షేత్రధనదారపుత్త్రాదు
లందు నీ చిత్తంబు సెందకుంట
తోఁచుచున్నది; యేనుదుది లోకసంగ్రహా
ర్థంబు కర్మాచరణంబు సేయు
గతి, మనంబులఁ గామమోహితులు గాక
యర్థిమై యుక్తకర్మంబు లాచరించి
ప్రకృతి సంబంధములు వాసి భవ్యనిష్ఠ
దవిలియుందురు కొంద ఱుత్తములు భువిని.”
అని మఱియు నిట్లనియె.
“ఎఱుఁగుదువె? మనము గురు మం
దిరమున వసియించి యతఁడు దెలుపఁగ వరుస
న్నెఱుఁగఁగ వలసిన యర్థము
లెఱిఁగి పరిజ్ఞానమహిమ లెఱుఁగుట లెల్లన్.”
అని మఱియు గురుప్రశంస సేయం దలంచి యిట్లనియె.
