అట్లు కృష్ణుండు ద్వారకా నగరంబునఁ బూజ్యం బగు రాజ్యంబు
సేయుచుఁ బురందర విభవంబున నిరవొంది కనక మణిమయ
విమాన మండప గోపుర ప్రాసాద సౌధ చంద్రశాలాంగణాది వివిధ
భవనంబు లందును రంగదుత్తుంగతరంగ డోలావిలోల కలహంస
చక్రవాక కారండవ సారస క్రౌంచముఖ జలవిహంగ విలసదుచ్చ
లిత గరు దనిల దరదమల కమల కుముద కహ్లార సందోహ
నిష్యంద మకరందరసపాన మదవదిందిందిరకుల కల గాయక
ఝంకార నినదంబులును, నిరంతర వసంతసమయ సముచిత
పల్లవిత కోరకిత బాలరసాలజాల లాలిత కిసలయ విసర ఖాదన
జాత కుతూహలాయమాన కషాయకంఠ కలకంఠ కలరవ మృ
దంగ ఘోషంబులును, నిశిత నిజచంచూపుట నిర్దళిత సకలజన
నయనానంద సుందరనందిత మాకంద పరిపక్వ ఫలరంధ్ర విగ
ళిత మధుర రసాస్వాదనముదిత రాజకీర శారికా నికర మృదు
మధురవచన రచనావశకృత్యంబులును నమరఁ, బురపురంధ్రీజన
పీన పయోధర మండల విలిప్త లలిత కుంకుమ పంక సంకుల
సౌగంధ్యానుబంధ బంధురగంధానుమోదితుండును, జందనాచల
సానుదేశసంజాత మంజులమాధవీలతానికుంజ మంజుల కింజల్క
రంజిత నివాస విసర విహరమాణ శబరికా కబరికా పరిపూర్ణ
సురభి కుసుమమాలికా పరిమళ వహుండును, గళిందకన్యకా
కల్లోల సందోహ పరిస్పంద కందళిత మందగమనుండును నగు
మందానిల విదూషకునిచేఁ బోషితాభ్యాసిత లాలిత లగు నేలా
లతా వితాన నటుల నటనంబుల విరాజితంబులగు కాసారతీర
భాసురోద్యానంబులందును, జారు ఘనసార పటీర బాలరసాల
సాల నీప తాపింఛ జంబూ జంబీర నింబ కదంబప్రముఖ ముఖ్య
శాఖి శాఖాకీర్ణ శీతలచ్ఛాయా విరచిత విమల చంద్రకాంతోపల
వేదికాస్థలంబులందును, నుదంచిత పింఛవిభాసిత బాలనీలకంఠ
కేకార వాకులీకృత కృతక మహీధరంబు లందును, లలితమణి
వాలుకానేక పులినతలంబు లందును, గప్పురంపుం దిప్పలను,
గురువేరు చప్పరంబులను, విరచిత దారు యంత్ర నిబద్ధ కలశ
నిర్యత్పయో ధారాశీకర పరంపరా సంపాదిత నిరంతర హేమంత
సమయ ప్రదేశంబులందును, నిందిరారమణుండు షోడశ సహస్ర
వధూయుక్తుండై యందఱ కన్ని రూపులై లలితసౌదామినీలతా
సమేత నీలనీరదంబుల విడంబించుచుఁ గరేణుకాకలిత దిగ్గజంబు
నోజ రాజిల్లుచు, సలిలకేళీవిహారంబులు మొదలుగా ననేక లీలా
వినోదంబులు సలుపుచు, నంతఃపురంబునఁ గొలువున్న యవ
సరంబున వివిధ వేణువీణాది వాద్యవినోదంబులను, మంజుల
గానంబులను, గవి గాయక సూత వంది మాగధజన సంకీర్తనం
బులను, నటనటీజన నాట్యంబులను, విదూషక పరిహాసోక్తులను
సరససల్లాప మృదుమధుర భాషణంబులను బ్రొద్దుపుచ్చుచు
నానందరసాబ్ది నోలలాడు చుండె; నంత.
అరవిందాక్ష పదాంబుజాత యుగళ ధ్యానానురాగక్రియా
సరసాలాప విలోకనానుగత చంచత్సౌఖ్య కేళీరతిం
దరుణుల్ నూఱుపదాఱువేలు మహితోత్సాహంబునం జొక్కి త
త్పరలై యొండు దలంప కుండిరి సవిభ్రాంతాత్మ లై భూవరా!
అదియునుం గాక.
హరినామాంకితమైన గీత మొకమా టాలించి మూఢాత్ములున్
విరతిం బొందఁగఁజాలి యుందురట; యా విశ్వాత్ము నీక్షించుచుం
బరిరంభించుచు, నంటుచున్నగుచుసంభాషించుచున్నుండు సుం
దరు లానందమగ్ను లౌట కిలఁ జోద్యం బేమి? భూవల్లభా!
అని చెప్పి మఱియు నిట్లనియె.
వారక కృష్ణుఁ డిప్పగిది వైదికవృత్తి గృహస్థధర్మ మే
పారఁగ బూని ధర్మమును నర్థముఁ గామము నందుఁ జూపుచుం
గోరిక మీఱ సజ్జనులకుం గతి దాన యనంగ నొప్పి సం
సారిగతిన్ మెలంగె నృపసత్తమ! లోకవిడంబనార్థమై.
హరి యిట్లు గృహమేధి యగుచు శతోత్తర
షోడశసాహస్ర సుందరులను
మును నీకు నెఱుఁగ జెప్పినరీతి నందఱ
కన్నిరూపములు దా నర్థిఁ దాల్చి
కైకొని యొక్కక్క కామినీమణి యందు
రమణ నమోఘ వీర్యమునఁ జేసి
పదురేసి కొడుకులం బడసె రుక్మిణ్యాది
పట్టమహిషులకుద్భవులు నైన
నందనులలోన ధరణి నెన్నంగ బాహు
బల పరాక్రమ విజయ సంప ద్విశేష
మాని తాత్ములు పదునెనమండ్రు; వారి
నెఱుఁగ వినిపింతు, వినుము రాజేంద్రచంద్ర!
అని మఱియు నిట్లను; వారలు ప్రద్యు మ్నానిరుద్ధ దీప్తిమ
ద్భాను సాంబ మిత్ర బృహద్భాను మిత్రవింద వృ కారుణ
పుష్కర దేవబాహు శ్రుతదేవ సునందన చిత్రబాహు వరూధ
కవి న్యగ్రోధ నామంబులం బ్రసిద్ధు లైరి; వెండియుఁ ద్రివక్ర యందు
సంభవించిన యుపశ్లోకుం డనువాఁడు దన జనకుండైన కృష్ణు
పాదారవింద సేవారతుండగుచు నారదయోగీంద్రునకు శిష్యుండై
యఖండిత దివ్యజ్ఞాన బోధాత్మకుం డగుచు, స్త్రీ శూద్ర దాసజన
సంస్కారకంబై స్మరణమాత్రంబున ముక్తిసంభవించునట్టి సాత్త్వత
తంత్రం బను వైష్ణవస్మృతిం గల్పించె; నిట్లు మధుసూదననంద
నులు బహుప్రజలును, నధికాయురున్నతులును, ననల్పవీర్య
వంతులును, బ్రహ్మణ్యులునై విఖ్యాతింబొందిరి; వారిని లెక్క
వెట్టఁ బదివేల వత్సరంబులకైనం దీఱదు, మున్ను నీకెఱింగించి
నట్లు తత్కుమారులకు విద్యా విశేషంబుల నియమించు గురు
జనంబులు మూఁడుకోట్లునెనుబదెనిమిదివేలనూర్గు రనం గల్గి
యుందు; రక్కుమారుల లెక్కింపనెవ్వరికి శక్యం? బదియునుం
గాక యొక్క విశేషంబు సెప్పెద విను మని యిట్లనియె.
నరవర! దేవాసుర సం
గరమును మును నిహతులైన క్రవ్యాద సము
త్కరము నరేశ్వరులై ద్వా
పరమున జనియించి ప్రజల బాధలఁ బఱుపన్.
హరి తద్వధార్థమై ని
ర్జరులను యదుకులము నందు జనియింపింపం
ధర నూటొక్క కులం బై
పరఁగిరి; వారిని గణింప బ్రహ్మకు వశమే?
