అని వారల వారించి తత్‌క్షణంబ బంధుప్రియుం డైన బల
రాముండనలార్కసంకాశంబగు కాంచనరథం బెక్కి యనురక్తు
లైన భూసురులును, నుద్ధవాదులగు కులవృద్ధులును సేవింపం
గరిపురంబునకుం జని తత్పురోపకంఠవనంబున సురభికుసుమ
ఫలభరితతరుచ్ఛాయావిరచిత చంద్రకాంత శిలాతలంబునందు
వసియించి, మహితగ్రహమధ్యగతుండైన పూర్ణచంద్రు ననుకరించి
యుండె; నంతఁగార్యబోధనంబు సేయుటకై కౌరవులకడకుఁ బ్రబు
ద్ధుండైన యుద్ధవునిం బనిచినం జని యతం డాంబికేయునకు
ధనురాచార్యాపగాతనూభవ సుయోధనులకుం బ్రణమిల్లి వారి
చేత నభినందితుండై యిట్లనియె.
“భూరియశోధనులార! తాలాంకుండు
చనుదెంచి నగరోపవనము నందు
నున్నవాఁ” డనిన వా రుత్సాహమున బలుఁ
బొడగను వేడుక బుద్ధిఁ దోఁపఁ
దనరారు కానికల్‌ గొని చని యర్ఘ్యపా
ద్యాదిసత్కృతులు నెయ్యమునఁ జేసి
ధేనువు నిచ్చి సమ్మానించి యందఱు
నందంద వందనం బాచరించి
యుచితభంగిని నచటఁ గూర్చున్న యెడను
“గుశలమే మీకు? మాకును గుశల” మనుచుఁ
బలికి రాముఁడు కురునరపాలుఁ జూచి
యచటి జనములు వినఁగ నిట్లనియెఁ దెలియ.
“మా నరనాథునాజ్ఞ నిజమస్తములన్ ధరియించి కౌరవుల్‌
మానుగఁజేయు టొప్పగుఁ; గుమారకునొక్కనిఁ బెక్కుయూథపుల్‌
పూనిన లావుమై నెదిరి పోర జయించుట మీఁదితప్పు; త
ప్పైనను గాచె బాంధవహితాత్మకుఁడై మనుజాధినాథుఁడున్.
అను మాటలు విని కౌరవ
జననాయకుఁ డాత్మ నలిగి “చాలుఁ బురే? యే
మనఁ గలదు కాలగతి? చ
క్కనఁ గాలం దొడుగు పాదుకలు దల కెక్కెన్.
మనము బంధువరుస మన్నించు మన్ననఁ
గాదె రాజ్యభోగగరిమఁ బొదలి
వసుధఁ బేరు గలిగి వాసికి నెక్కుటఁ
దమకు ననుభవింపఁ దగని యట్టి.
సితచ్ఛత్ర చామర శంఖ కిరీట చిత్రశయ్యా సౌధ సింహాసనం
బులు గైకొనుట మన మందెమేలంబునం గాదె? యిట్టిచో సరి
వారునుం బోలె నూరక గర్వించు యదుకులులతోడి సంబంధ
సఖ్యంబులు సాలుఁ; బాములకుఁ బాలు వోసి పెంచిన విషంబు
దప్పునే? మమ్ముం దమ పంపుసేయ మనుట సిగ్గులేకుంటఁ
గాదె! యదియునుంగాక దివ్యాస్త్రకోవిదులైన గంగానందన గురు
కృపాశ్వత్థామ కర్ణాది యోధవీరులకున్ లోఁబడ్డవానిని మహేం
ద్రునకైనను విడిపింపఁవచ్చునే? యహహ! వృథాజల్పంబుల
కేమిపని?” యని దుర్భాష లాడుచు దిగ్గున లేచి నిజమందిరం
బునకుంజనియె; నప్పుడు హలాయుధుం డమ్మాటల కదిరిపడి.
కౌరవుఁ డాడి పోయిన యగౌరవభాషల కాత్మఁ గిన్క దై
వాఱఁగ నుల్లసత్ప్రళయభానుని కైవడి మండి చండ రో
షారుణితాంబకుం డగుచు యాదవవృద్ధులఁ జూచి పల్కెఁ “బెం
పారిన రాజ్యవైభవమదాంధుల మాటలు మీరు వింటిరే?
శ్రీమదాంధులు సామంబుచేతఁ జక్కఁ
బడుదురే యెందు? బోయఁడు బసులఁ దోలు
పగిది నుగ్రభుజావిజృంభణ సమగ్ర
సుమహితాటోప మనిలోనఁ జూపకున్న.
కౌరవుల సమయఁజేయ ను
దారత యదువీరవరుల దామోదరుఁడున్
రా రావలదని యచ్చట
వారించితిఁ గాదె బంధువత్సలయుక్తిన్.
అదియునుం గాక.
ఏ దేవు భృత్యులై యింద్రాది దిక్పాల
వరులు భజింతురు వరుసతోడ
నే దేవుమందిరం బేపారు దేవతా
తరుసభావిభవసుందరతఁ జెంది
యే దేవుపదయుగం బేప్రొద్దు సేవించు
నఖిల జగన్మాతయైన లక్ష్మి
యే దేవు చారు సమిద్ధకళాంశ సం
భవులము పద్మజభవులు నేను
నట్టిదేవుండు దుష్టసంహారకుండు
హరి ముకుందుండు పంపుసేయంగ నొప్పు
నుగ్రసేనుని రాజ్యసమగ్రగరిమ
యంతయును దార యిచ్చిన దంట! తలఁప.
అదియును గాక యెవ్వని పదాంబుజచారురజోవితాన మా
త్రిదివవరాది దిక్పతి కిరీటములందు నలంకరించు; భూ
విదితపుఁ దీర్థముం గడు బవిత్రము సేయును; నట్టి కృష్ణుచేఁ
బొదలిన రాజ్యచిహ్నములఁ బొందఁగ రాదఁట యేమిచోద్యమో!
తామఁట తలఁపం దల లఁట
యేమఁట పాదుకల మఁటఁ గణింపఁగ రాజ్య
శ్రీమదమున ని ట్లాడిన
యీ మనుజాధముని మాట కే మన వచ్చున్?”
అని సక్రోధమానుసుండై యప్పుడు.
ధారుణి నిటమీఁదట ని
ష్కౌరవముగఁ జేయకున్నఁ గా దని యుగ్రా
కారుండై బలభద్రుఁడు
సీరము వెసఁ బూన్చి లావుఁ జేవయు నెసఁగన్.
