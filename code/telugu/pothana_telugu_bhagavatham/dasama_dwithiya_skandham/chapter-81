“మునినాథ! పార్థుండు వనజనాభుని సహో
దరి సుభద్రను నే విధమునఁ బెండ్లి
యయ్యెను నా విధం బంతయు నాకును
దెలియంగ నెఱిఁగింపు ధీవిశాల!”
యనవుడు నా వ్యాసతనయుఁ డాతనిఁ జూచి
“వినవయ్య! నృప! దేవవిభుని సుతుఁడు
మును తీర్థయాత్రాసముత్సుకుండై చని
రమణఁ బ్రభాసతీర్థమున నుండి
యా తలోదరితోడి నెయ్యంబు కలిమిఁ
జూడఁ గోరుచు రాముఁడు సుందరాంగిఁ
గౌరవేంద్రున కీ సమకట్టె ననుచుఁ
దనకు నెఱుఁగ రా నా పురందరసుతుండు.
అట్లు సుభద్రా దర్శనోత్సాహంబు దన మనంబున సందడిగొనం,
ద్రిదండివేషంబు ధరియించి, ద్వారకాపురంబునకుం జనుదెంచి,
య ప్పౌరజనంబులు భక్తిస్నేహంబుల ననిశంబుఁ బూజింపం దన
మనోరథసిద్ధి యగునంతకుం గనిపెట్టుకొని, వానకాలంబు సను
నంతకు న ప్పట్టణంబున నుండు సమయంబున.
రాముఁడు తత్కపటాకృతిఁ
దా మదిఁ దెలియంగలేక దగ నొకనాఁ డా
భూమీవర తాపసుఁ బో
రామిం గని యాత్మమందిరమునకుఁ దెచ్చెన్.
తెచ్చి భిక్షసేయ దేవేంద్రతనయుండు
గుడుచుచుండి యచటఁ గోరి మెలఁగు
నసమబాణు మోహనాస్త్రంబుకై వడి
వీరమోహి నన విహారలీల.
అట్లు సుభద్ర విహరించుచున్న సమయంబున.
జలరుహపత్త్రనేత్రు ననుసంభవ చారువధూలలామ స
ల్లలితవిహారవిభ్రమవిలాసము లాత్మకు విందు సేయ న
బ్బలరిపు నందనుండు గని భావజసాయకబాధ్యమాన వి
హ్వలహృదయాబ్జుఁడై నిలిపె నత్తరుణీమణియందుఁ జిత్తమున్.
ఆ తరుణీశిరోమణియు నర్జును నర్జునచారుకీర్తి వి
ఖ్యాతుని నింద్రనందను నకల్మషమానసుఁ గామినీ మనో
జాతునిఁ జూచి పుష్పశర సాయకజర్జరితాంతరంగయై
భీతిలి యుండె సిగ్గు మురిపెంబును మోహముఁదేఱు చూపులన్.
అ ట్లా నృపసత్తమ మత్తకాశినులొండొరుల చిత్తంబులు చిత్తజాయ
త్తంబులై కోర్కులు దత్తరింపం దాల్ములువీడ సిగ్గునం జిట్టుముట్టా
డుచున్నయంత నొక్కనాఁడు దేవతామహోత్సవ నిమిత్తం బత్తలో
దరి పురంబు వెలుపలికి నరుగుదెంచిన నర్జునుండు గృష్ణ దేవకీ
వసుదేవుల యనుమతంబు వడసి తోడనం దానును చని
యప్పుడు.
సాంద్రశరచ్చంద్ర చంద్రికా స్ఫూర్తిచే
రాజిల్లు పూర్ణిమారజనివోలెఁ
బూర్ణేందు బింబావతీర్ణమై యిలమీఁద
భాసిల్లు హరిణ డింభంబుఁ బోలె
సులలిత మేఘమండలమును నెడఁబాసి
వసుధఁ గ్రుమ్మరు తటిద్వల్లి వోలె
మాణిక్య రచిత సన్మహిత చైతన్యంబు
వొందిన పుత్తడిబొమ్మ వోలె
లలిత విభ్రమ రుచి కళాలక్షణములఁ
బొసఁగ రూపైన శృంగారరసముఁ బోలె
నర్థిఁ జరియించుచున్న పద్మాయతాక్షిఁ
బ్రకటసద్గుణభద్ర సుభద్రఁ జూచి.
అప్పుడు డాయం జని యరదంబు పై నిడుకొని పోవుచుండం
గనుంగొని యదుబలంబులు మదంబున నంటం దాఁకిన, నప్పు
డ య్యాఖండలనందనుండు ప్రచండగాండీవ కోదండ నిర్ముక్త కాం
డంబులం దూలించి, యఖండ బాహుదండ విజయప్రకాండుండై
ఖాండవప్రస్థపురంబున కరిగె; నట బలభద్రుండవ్వార్త విని విలయ
సమయ సమీరసఖునికైవడిం బటురోష భీషణాకారుండై క్రోధించి
నం గని కృష్ణుండాదిగాఁగల బంధుజనంబులతని చరణంబులకుం
బ్రణమిల్లి మృదుమధుర భాషణంబుల ననునయించి యొడంబ
డునట్లుగా నాడిన నతండును సంతుష్టుండయి మనంబునఁ గలం
కదేఱి, యప్పుడు.
కరులం దేరుల నుత్తమ
హరులన్ మణి హేమభూషణాంబరభృత్యో
త్కర దాసికాజనంబుల
నరణంబుగ నిచ్చి పంపె ననుజకుఁ బ్రీతిన్.
ఇట్లు కృష్ణున కభిమతంబుగా నర్జునసుభద్రల కరణంబిచ్చి పంపె
నని చెప్పి శుకయోగీంద్రుండు మఱియు నిట్లనియె.
