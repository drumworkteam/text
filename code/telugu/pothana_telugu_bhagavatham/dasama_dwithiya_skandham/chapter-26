“మురహర! దివసాగమ దళ
దరవిందదళాక్ష! తలఁప నది యట్టి దగున్
నిరవధిక విమలతేజో
వరమూర్తివి; భక్తలోకవత్సల! యెందున్.
సంచిత జ్ఞాన సుఖ బలైశ్వర్య శక్తు
లాదిగాఁ గల సుగుణంబు లమరు నీకు;
నేను దగుదునె? సర్వలోకేశ్వరేశ!
లీలమై సచ్చిదానందశాలి వనఘ!
రూఢిమైఁ బ్రకృతి పూరుష కాలములకు నీ
శ్వరుఁడవై భవదీయ చారుదివ్య
లలితకళా కౌశలమున నభిరతుఁడై
కడఁగు నీ రూప మెక్కడ మహాత్మ!
సత్త్వాది గుణసముచ్చయయుక్త మూఢాత్మ
నయిన నే నెక్కడ? ననఘచరిత!
కోరి నీ మంగళ గుణభూతి గానంబు
సేయంగఁబడు నని చెందు భీతి
నంబునిధి మధ్యభాగమం దమృత ఫేన
పటల పాండుర నిభమూర్తి పన్నగేంద్ర
భోగశయ్యను బవ్వళింపుచును దనరు
నట్టి యున్నతలీల దివ్యంబు దలఁప.
శబ్ద స్పర్శ రూప రస గంధంబు లనియెడు గుణంబులచేతఁ బరి
గ్రహింపఁబడిన మంగళ సుందర విగ్రహుండవై, యజ్ఞానాంధకార
నివారకంబైన రూపంబుఁ గైకొని, భవదీయులైన సేవకులకు నను
భావ్యుండ వైతి; భవత్పాదారవింద మకరందరసాస్వాద లోలాత్ము
లైన యోగీంద్రులకైనను భవన్మార్గంబు స్ఫుటంబు గా; దట్లగుటం
జేసి యీ మనుజపశువులకు దుర్విభావ్యంబగుట యేమి సెప్ప?
నిట్టి యీశ్వరుండవైన నీకు నిచ్ఛ స్వతంత్రంబు గావున నది
యును నా కభిమతంబు గావున నిన్ను నే ననుసరింతు; దేవా!
నీవకించనుఁడవైతేని బలిభోక్తలయిన బ్రహ్మేంద్రాదు లెవ్వనికొఱకు
బలి సమర్పణంబు సేసిరి? నీవు సమస్త పురుషార్థమయుండ
వనియును, ఫలస్వరూపి వనియును నీ యందలి ప్రేమాతిశయం
బులం జేసి విజ్ఞానదీపాంకురంబున నిరస్త సమస్త దోషాంధకారులై
యిహ సౌఖ్యంబులు విడిచి సుమతులు భవదీయదాస సంగంబు
గోరుచుండుదు; రట్లు సేయనేరక నిజాధికారాంధకార మగ్నులైన
వారు భవత్తత్త్వంబు దెలిసి బలిప్రక్షేపణంబులు సేయంజాలక
మూఢులై సంసారచక్రంబునం బరిభ్రమింతు రదియునుంగాక.
వరమునీంద్ర యోగివర సురకోటిచే
వర్ణిత ప్రభావ వైభవంబు
గలిగి యఖిల చేతనులకు విజ్ఞాన ప్ర
దుండ వగుదు వభవ! దురితదూర!
దేవా! భవదీయ కుటిల భ్రూవిక్షేపోదీరిత కాలవేగంబుచేత విధ్వస్త
మంగళులగు కమలభవ భవ పాకశాసనాదులం దిరస్కరించినట్టి
మదీయ చిత్తంబున.
నిను వరియించినం బెలుచ నీరజలోచన! శార్‌ఙ్గ సాయకా
సన నినదంబులన్ సకల శత్రుధరాపతులన్ జయించి బో
రన పశుకోటిఁ దోలు మృగరాజు నిజాంశము భూరిశక్తిఁ గై
కొనిన విధంబునన్ నను నకుంఠిత శూరతఁ దెచ్చి తీశ్వరా!
అట్టి నృపాల కీటముల నాజి నెదుర్పఁగ లేనివాని య
ట్లొట్టిన భీతిమై నిటు పయోధిశరణ్యుఁడ వైతి వింతయున్
నెట్టన మాయ గాక యివి నిక్కములే? భవదీయ భక్తు లై
నట్టి నరేంద్రమౌళిమణు లంచిత రాజఋషుల్‌ ముదంబునన్.
వితత రాజ్యగరిమ విడిచి కాననముల
నాత్మలందు మీ పదాబ్జయుగము
వలఁతి గాఁగ నిలిపి వాతాంబు పర్ణాశ
నోగ్రనియతు లగుచు నుందు రభవ!
విమలజ్ఞాననిరూఢులైన జనముల్‌ వీక్షింప మీ పాద కం
జ మరంద స్ఫుట దివ్యసౌరభము నాస్వాదించి నిర్వాణ రూ
పము సత్పూరుష వాగుదీరితము శోభాశ్రీనివాసంబు నౌ
మిము సేవింపక మానవాధముని దుర్మేధాత్ము సేవింతునే?
మఱియును దేవా! భూలోకంబునందును, నిత్యనివాసంబునం
దును, సకల ప్రదేశంబులందును జగదీశ్వరుండ వయిన నిన్ను
నభిమతంబులయిన కామరూపంబులు గైకొని వరియింతు; భవ
దీయ చరణారవింద మకరందాస్వాదన చాతుర్యధుర్యభృంగియైన
కామిని యతి హేయంబైన త్వక్‌ శ్మశ్రు రోమ నఖ కేశంబులచేతఁ
గప్పంబడి యంతర్గతంబయిన మాంసాస్థి రక్త క్రిమి విట్కఫ పిత్త
వాతంబుగల జీవచ్ఛవంబయిన నరాధముని మూఢాత్మయై
కామించునే? యదియునుంగాక.
నీరదాగమమేఘనిర్యత్పయః పాన
చాతకం బేగునే చౌటి పడెకుఁ?
బరిపక్వ మాకంద ఫలరసంబులు గ్రోలు
కీరంబు సనునె దుత్తూరములకు?
ఘనర వాకర్ణనోత్కలిక మయూరము
గోరునే కఠిన ఝిల్లీరవంబుఁ?
గరికుంభ పిశిత సద్గ్రాస మోదిత సింహ
మరుగునే శునక మాంసాభిలాషఁ
బ్రవిమలాకార! భవదీయ పాదపద్మ
యుగ సమాశ్రయ నైపుణోద్యోగచిత్త
మన్యుఁ జేరునె తన కుపాస్యంబు గాఁగ?
భక్తమందార! దుర్భర భవవిదూర!
వాసవవందిత! భవ కమ
లాసన దివ్యప్రభా సభావలి కెపుడున్
నీ సమధిక చారిత్ర క
థా సురుచిరగాన మవితథం బయి చెల్లున్.
ధరణీనాథులు దమతమ
వరవనితామందిరముల వసియించుచు గో
ఖర మార్జాలంబుల గతి
స్థిరబద్ధు లగుదురు నిన్నుఁ దెలియని కతనన్.
జలజనాభ! సకల జగ దంతరాత్మవై
నట్టి దేవ! నీ పదారవింద
యుగళి సానురాగయుక్తమై నా మదిఁ
గలుగునట్లు గాఁగఁ దలఁపు మనఘ!
పృథు రజోగుణ ప్రవృద్ధమైనట్టి నీ
దృష్టిచేత నన్నుఁ దేఱుకొనఁగఁ
జూచు టెల్ల పద్మలోచన! నా మీఁద
ఘనదయార్ద్రదృష్టిగాఁ దలంతు.
అదియునుంగాక, మధుసూదనా! నీవాక్యంబులు మిథ్యలుగావు;
తల్లివచనంబు కూఁతున కభిమతంబుగాదె? యౌవనారూఢమదం
బున స్వైరిణి యగు కామిని పురుషాంతరాసక్త యగుట విచా
రించి పరిజ్ఞాని యైనవాఁడు విడుచు; నవివేకి యయిన పురుషుం
డింద్రియలోలుండై రతిం దగిలి దాని విడువనేరక పరిగ్రహించి
యుభయ లోకచ్యుతుండగు; నట్లుగావున నీ యెఱుంగని యర్థం
బుగలదే?” యని విన్నవించిన రుక్ష్మిణీదేవి వచనంబులకుఁ
గృష్ణుండు సంతసిల్లి యిట్లనియె.
