కటిచేలంబు బిగించి పింఛమునఁ జక్కం గొప్పు బంధించి దో
స్తట సంస్ఫాలన మాచరించి చరణద్వంద్వంబుఁ గీలించి త
త్కుటశాఖాగ్రము మీఁదనుండి యుఱికెన్ గోపాలసింహంబు ది
క్తటముల్ మ్రోయ హ్రదంబులో గుభగుభధ్వానం బనూనంబుగన్.
భూరి మహాప్రతాప పరిపూర్ణ భయంకర గోపబాల కం
ఠీరవపాతవేగవికటీకృత దుర్విషభీషణోర్మి సం
పూరితమై వడిం గలఁగి పొంగి ధనుశ్శతమాత్రభాగ వి
స్తారము పొందె నమ్మడుఁగు తప్తపయఃకణ బుద్బుదోగ్రమై.
పాఠీనాకృతిఁ దోయరాశినడుమన్ భాసిల్లి ము న్నాఢ్యుఁడై
కాఠిన్యక్రియ నీదునేర్పు దనకుం గల్మిన్ భుజగేంద్ర హృ
త్పీఠాగ్రంబున రోషవహ్ను లెగయన్ భీమంబుగా నీదె ను
ల్లోఠోత్తుంగతరంగమై మడుఁగు దుర్లోక్యంబుగా బాహులన్.
ఆ సమయంబున.
“బాలుం డొక్కఁడు వీఁడు నా మడుఁగు విభ్రాంతోచ్చలత్కీర్ణ క
ల్లోలంబై కలఁగం జరించె నిట నే లోనుంటం జూడండు; మ
త్కీలాభీలవిశాలదుస్సహవిషాగ్నిజ్వాలలన్ భస్మమై
కూలంజేసెద నేడు లోకులకు నా కోపంబు దీపింపఁగన్.”
అని తలంచి విజృంభించి.
ఘోరవిషానలప్రభలు గొబ్బునఁ గ్రమ్మఁగ సర్పసైన్య వి
స్ఫారుఁడు గాళియోరగుఁడు పాఱివడిం గఱచెన్ పయోధరా
కారుఁ బయోవిహారు భయకంప విదూరు మహాగభీరు నా
భీరకుమారు వీరు నవపీత శుభాంబరధారు ధీరునిన్.
కఱచి పిఱుతివక మఱియును
వెఱవక నిజవదనజనిత విషదహనశిఖల్
మెఱయఁ దన నిడుద యొడలిని
నెఱి హరిఁ బెనగొనియె భుజగనివహపతి వడిన్.
ఇట్లు భోగిభోగపరివేష్టితుండై, చేష్టలు లేనివాని తెఱంగునఁ గానం
బడుచున్న ప్రాణసఖునిం గనుంగొని తత్ప్రభావంబు లెఱుంగక,
తత్సమర్పిత ధనదారమనోరథమానసులు గావున.
అదె మన కృష్ణునిం గఱచి; యంతటఁ బోక భుజంగమంబు దు
ర్మదమున మేనఁ జుట్టుకొని మానక యున్నది; యింక నేమి చే
యుద? మెటఁజొత్త? మే పురుషు లోపుదు రీ యహినడ్డపెట్ట నె?
య్యది సదుపాయ? మంచుఁ బడి రార్తరవంబులఁ దూలి గోపకుల్.
గోపకుమారశేఖరు
నేపున సర్పంబు గఱచు టీక్షించి వగన్
మేపులకుఁ దొలఁగి గోవులు
వాపోవుచునుండె వృషభవత్సంబులతోన్.
భూతలము వడఁకె నుల్కా
పాతంబులు మింటఁ గానబడె ఘోషములో
వ్రేతలకును గోపక సం
ఘాతములకు నదరె గీడుకన్ను లిలేశా!
అంత నా దుర్నిమిత్తంబులు పొడగని బెగడు గదిరిన చిత్తంబుల
నుత్తలపడుచు మందనున్న నంద యశోదాదులైన గోపగోపికా
జనంబులు హరి దళసరి యెఱుంగక గోపాల గోగణ పరివృతుం
డైన కృష్ణుం డెక్కడ నైనం జిక్కనోపునని పొక్కుచుం బెక్కువలైన
మక్కువలు చెక్కులొత్త నొక్కపెట్ట బాలవృద్ధసమేతులై మహాఘో
షంబున నా ఘోషంబు వెలువడి.
వారిబ్భంగి నెఱుంగని
వారై హరిఁ జూడఁబోవ వడిగొని నగుచున్
వారింపఁ డయ్యె రాముఁడు
వారిని హరి లా వెఱుంగువాఁ డయ్యు నృపా!
అంతలోన వారునుం దానును గాంతారమార్గంబు పట్టిపోవుచు
నెడనెడ గోపగోష్పదంబుల సందుల నింత నంత నక్క డక్కడ
యవాంకుశ హల కమల కులిశ చక్ర చాప కేతనాది రేఖాలంకృతం
బులై మార్గాభరణంబులయిన హరిచరణంబుల జాడఁ గని చొప్పు
దప్పక చని దుర్ఘటం బైన యమునా తటంబుఁ జేరి వారిమ
ధ్యంబున నితరుల కసాధ్యం బయిన సర్పంబుచేతఁ గాటుపడి
దర్పంబుఁజూపక భోగిభోగపరివృతుండయిన శ్రీకృష్ణునిం గని కృష్ణ
కృష్ణేతి విలాపంబులఁ దాపంబులం బొందుచు తత్కాలంబునఁ
బ్రతికూలంబయ్యె ననుచు దైవంబుఁదిట్టు గోపికలును గోపకులం
గలసి మేతలుడిగి ఱెప్పలిడక కృష్ణునిం దప్పకచూచుచు నొఱలు
చున్న గోవులం గని; రందు గోపికలు యశోదం బట్టుకొని విలపిం
చుచుఁ గృష్ణు నుద్దేశించి యిట్లనిరి.
