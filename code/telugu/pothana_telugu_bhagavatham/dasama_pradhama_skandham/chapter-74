కని దండప్రణామంబు లాచరించి నిటలతటఘటిత కరకమలలై
“క్రూరాత్ముల దండింపఁగ
ధారుణిపై నవతరించి తనరెడి నీ కీ
క్రూరాత్ముని దండించుట
క్రూరత్వము గాదు సాధుగుణము గుణాఢ్యా!
పగవారి సుతుల యందును
బగ యించుక లేక సమతఁ బరగెడి నీకుం
బగగలదె? ఖలుల నణఁచుట
జగదవనముకొఱకుఁ గాదె జగదాధారా!
నిగ్రహమె మము విషాస్యుల
నుగ్రుల శిక్షించు టెల్ల? నూహింప మహా
నుగ్రహము గాక మాకీ
నిగ్రహము విషాస్యభావనిర్గతిఁ జేసెన్.
ఎట్టి తపంబు చేసెనొకొ? యెట్టి సుకర్మములాచరించెనో?
యెట్టి నిజంబు పల్కెనొకొ? యీఫణి పూర్వభవంబునందు ము
న్నెట్టి మహానుభావులకు నెన్నఁడుఁ జేరువగాని నీవు నేఁ
డిట్టి వినోదలీలఁ దల లెక్కి నటించెద వీ ఫణీంద్రుపై.
బహు కాలంబు తపంబు చేసి వ్రతముల్ పాటించి కామించి నీ
మహనీయోజ్వల పాదరేణుకణసంస్పర్శాధికారంబు శ్రీ
మహిళారత్నము తొల్లి కాంచెనిదె నేమం బేమియున్ లేక నీ
యహి నీ పాదయుగాహతిం బడసె నే డత్యద్భుతం బీశ్వరా!
ఒల్లరు నిర్జరేంద్రపద మొల్లరు బ్రహ్మపదంబు నొందఁగా
నొల్లరు చక్రవర్తిపద మొల్లరు సర్వరసాధిపత్యము
న్నొల్లరు యోగసిద్ధి మఱియొండు భవంబుల నొందనీని నీ
సల్లలితాంఘ్రిరేణువులసంగతి నొందిన ధన్యు లెప్పుడున్.
ఘన సంసారాహతులగు
జను లాకాంక్షింపఁ గడు నశక్యం బగు శో
భనము సమక్షంబున నహి
గనియెం దామసుఁడు రోషకలితుం డయ్యున్
దేవా! సకల పురుషాంతర్యామి రూపత్వంబు వలనఁ బరమ
బురుషుండ వయ్యు, నపరిచ్ఛిన్నత్వంబువలన మహాత్ముండవ
య్యు, నాకాశాది భూతసమాశ్రయత్వంబువలన భూతావాసుండ
వయ్యును, భూతమయత్వంబు వలన భూతశబ్ద వాచ్యుండవ
య్యుఁ, గారణాతీతత్వంబువలనఁ బరమాత్ముండవయ్యును, ఙ్ఞాన
విఙ్ఞాన పరిపూర్ణత్వంబు గలిగి నిర్గుణత్వ నిర్వికారత్వంబు వలన
బ్రహ్మంబ వయ్యుఁను, బ్రకృతి ప్రవర్తకత్వంబువలన ననంతశక్తివై
యప్రాకృతుండవయ్యుఁ, గాలచక్రప్రవర్తకత్వంబువలనఁ గాలుండ
వయ్యుఁ, గాలశక్తి సమాశ్రయత్వంబువలన గాలనాభుండవయ్యు,
సృష్టి జీవన సంహారాది దర్శిత్వంబువలనం గాలావయవ
సాక్షివయ్యు నొప్పు నీకు నమస్కరించెదము; మఱియును.
విశ్వంబు నీవయై విశ్వంబుఁ జూచుచు
విశ్వంబుఁ జేయుచు విశ్వమునకు
హేతువవై పంచభూతమాత్రేంద్రియ
ములకు మనః ప్రాణ బుద్ధి చిత్త
ముల కెల్ల నాత్మవై మొనసి గుణంబుల
నావృత మగుచు నిజాంశభూత
మగు నాత్మచయమున కనుభూతి చేయుచు
మూ డహంకృతులచే ముసుఁగుబడక
నెఱి ననంతుఁడవై దర్శనీయరుచివి
గాక సూక్ష్ముఁడవై నిర్వికారమహిమఁ
దనరి కూటస్థుఁడన సమస్తంబు నెఱుఁగు
నీకు మ్రొక్కెద మాలింపు నిర్మలాత్మ!
మఱియుఁ గలండు లేఁడు; సర్వంబు నెఱుంగు; నించుకనెఱుంగు
బద్ధుండు; విముక్తుండొకం; డనేకుఁడు నను నివి మొదలుగాఁగల
వాదంబులు మాయవలన ననురోధింపుదురు గావున నానావా
దానురోధకుండ వయ్యు, నభిధానాభిధేయ శక్తిభేదంబులవలన
బహుప్రభావప్రతీతుండ వయ్యుఁ, జక్షురాది రూపంబులవలనఁ
బ్రమాణ రూపకుండ వయ్యు, నిరపేక్ష ఙ్ఞానంబు గలిమిం గవి
వయ్యు, వేదమయనిశ్వాసత్వంబువలన శాస్త్రయోని వయ్యు,
సంకర్షణవాసుదేవప్రద్యుమ్నానిరుద్ధ రూపంబులవలనఁ జతు
ర్మూర్తి వయ్యు, భక్తజనపాలకుండ వయ్యు, నంతఃకరణ ప్రకాశ
త్వంబుగలిగి సేవకజన ఫలప్రదానంబుకొఱకు గుణాచ్ఛాదకుండ
వయ్యుఁ, జిత్తాదివర్తనంబులఁ గానందగిన గుణంబులకు సాక్షివై
యొరుల కెఱుంగరామి నగోచరుండవయ్యుఁ, దర్కింపరాని పెంపు
వలన నవ్యాహతవిహారుండవయ్యు, సకల కార్య హేతువయ్యు,
నంతఃకరణప్రవర్తకత్వంబువలన హృషీకేశుండ వయ్యును, సాధ
నవశంబుగాని యాత్మారామత్వంబువలన ముని వయ్యు, స్థూల
సూక్ష్మగతుల నెఱుంగుచు నెందుం జెందక నీవు విశ్వంబుగాక
యు విశ్వంబు నీ వయ్యును, విశ్వభావాభావ సందర్శనంబు
చేయుచు విద్యావిద్యలకు హేతు వైన నీకుం బ్రణామంబు లాచరిం
చెదము; అవధరింపుము.
లోక జని స్థితి లయములు
గైకొని చేయుదువు త్రిగుణకలితుండవై కా
లాకారమున నమోఘ
శ్రీకలితుఁడ వగుచు నిచ్చ చెందక యీశా!
ఈ శాంతులు గాని తనువు
లీశా! యీ మూఢజాతు లీ సజ్జాతుల్
ఈశాంత తనువులందుఁ బ్ర
కాశింతువు ధర్మహితముగా సుజనులలోన్.
నేరము లెన్న నెక్కడివి? నేము దలంచు తలంపు లోపలన్
నేరుపు లున్నవే? సుతుల నేరమిఁ దండ్రులు ద్రోచిపుచ్చరే?
నేరము చేయువారి ధరణీపతు లొక్కకమాటు గావరే?
నేరము గల్గు మద్విభుని నే డిటఁ గావఁగదే కృపానిధీ!
బాలుం డీతఁడు మంచివాఁడనుచుఁ జెప్పన్రాము క్రూరుండు దు
శ్శీలుండౌ నవునైన నేము సుభగశ్రీఁ బాసి వైధవ్య దు
ష్టాలంకారముఁ బొంద నోడెద మనాథాలాప మాలింపవే?
చాలున్ నీ పద తాండవంబు; పతిబిక్షం బెట్టి రక్షింపవే?
ఆకులమయ్యె భోగమిదె యౌదల లన్నియు వ్రస్సెఁ బ్రాణముల్
రాకలఁబోకలం బొలిసె రాయిడి పెట్టక మా నిజేశుపై
నీ కరుణాకటాక్షములు నిల్పఁగదే తగ నో! సమస్తలో
కైకశరణ్య! యో! యభయకారణ! యో! కమలామనోహరా!
మమ్ముఁబెండ్లి చేయు మా ప్రాణవల్లభు
ప్రాణమిచ్చి కావు భక్తవరద!
నీవు చేయు పెండ్లి నిత్యంబు భద్రంబు
పిన్ననాటి పెండ్లి పెండ్లి కాదు.
నీయాన; యెవ్వారిని నిగ్రహింపం
డా యుగ్ర పాపాకృతి నంద డింకన్;
నీ యాఙ్ఞలో నుండెడు నేఁటఁగోలెన్
మా యీశు ప్రాణంబులు మాకు నీవే.”
అని యిట్లు తమ పెనిమిటి బ్రతుకుఁ గోరెడి భుజగసతుల యందు
శరణాగతవత్సలుండైన పుండరీకాక్షుండు కరుణించి, చరణ
ఘట్టనంబు చాలించి, తలంగిన నెట్టకేలకుఁ బ్రాణేంద్రియముల
మరలం బడసి చిదిసినలఁగినతలలు సవరించుకొని వగర్చుచు
భుజగపతి జలజనయనునికి నంజలి చేసి మెల్లన యిట్లనియె.
