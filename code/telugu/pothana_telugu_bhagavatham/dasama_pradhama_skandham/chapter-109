అని యిట్లంగన లంచితస్వరముతో నంకించుచుం బాడుచుం
దను “రావే” యని చీరి యేడువ జగత్రాణుండు త్రైలోక్య మో
హనుఁడై మన్మథమన్మథుండయి మనోఙ్ఞాకారియై యంతటన్
ఘనపీతాంబరధారియై పొడమెఁ దత్కాంతాసమీపంబునన్.
వచ్చిన వల్లభుఁ గనుగొని
విచ్చేసె నటంచు సతులు వికసిత ముఖులై
యచ్చుగ నిల్చిరి ప్రాణము
వచ్చిన నిలుచుండు నవయవంబుల భంగిన్.
అతివ యొక్కతె భక్తి నంజలి గావించి
ప్రాణేశు కెంగేలుఁ బట్టుకొనియె
నింతి యొక్కతె జీవితేశ్వరు బాహువు
మూపున నిడుకొని ముదము నొందె
వనిత యొక్కతె తన వల్లభు తాంబూల
చర్విత మాత్మ హస్తమునఁ దాల్చెఁ
బడతి యొక్కతె ప్రియుపదములు విరాహాగ్ని
తప్తకుచంబులఁ దాఁపుకొనియె
భామ యొకతె భ్రుకుటిబంధంబు గావించి
ప్రణయభంగ రోషభాషణమున
దష్టదశన యగుచు దండించుకైవడి
వాఁడి చూడ్కిగముల వరునిఁ జూచె.
హరిముఖకమలముఁ జూచుచుఁ
దరుణి యొకతె ఱెప్పలిడక తనియక యుండెన్
హరిపదకమలముఁ జూచుచు
మరిగి తనివి లేని సుజను మాడ్కి నరేంద్రా!
ఒక్క లతాంగి మాధవుని యుజ్జ్వలరూపము చూడ్కితీఁగలం
జిక్కఁగఁబట్టి హృద్గతముఁజేసి వెలిం జనకుండ నేత్రముల్
గ్రక్కునమూసి మేనఁ బులకంబులు క్రమ్మఁగఁ గౌగలించుచుం
జొక్కములైన లోచవులఁ జొక్కుచునుండెను యోగికైవడిన్.
ఎలయించి ప్రాణేశ! యెందుఁ బోయితి వని
తోరంపుటలుకతో దూఱె నొకతె
జలజాక్ష! ననుఁబాసి చనఁగ నీ పాదంబు
లెట్లాడెనని వగ నెదిరె నొకతె;
నాథ! నీ వరిగిన నా ప్రాణ మున్నది
కూర్మియే యిది యని కుందె నొకతె
యీశ్వర! నిను నన్ను నిందాఁక పాపెనే
పాపపు విధి యని పలికె నొకతె
తలఁగి పోవు నట్టి తప్పేమి చేసితి
నధిప! పలుకు ధర్మ మనియె నొకతె
యేమినోము ఫలమొ హృదయేశ! నీ మోము
మరలఁ గంటి ననుచు మసలె నొకతె.
“పలికిన ప్రతిఙ్ఞ దప్పెడిఁ
బలికించినఁ గాని రమణుఁ బలుక” నటంచుం
గలకంఠి యొకతె చెలితోఁ
బలుకుల నమృతములు గురియు పలుకులఁ బలికెన్.
పట్టినఁ గాని మనోవిభుఁ
బట్టఁగదా? యంచుఁ నొక్క బాలిక సఖి చే
పట్టుకొని చెప్పె ధైర్యము
పట్టెల్లను మరుని టెంకి పట్టుగ నధిపా!
చెలువుఁడు చెప్పక పోయిన
సొలపున నొక ముగ్ద మున్ను చూడననుచు నౌ
దల వంచి యుండఁ జాలక
తల యెత్తెను లోన మరుఁడు తలయెత్త నృపా!
ఇ వ్విధంబున.
హరిసురుచిర లలితాకృతిఁ
దరుణులు గని ముక్తవిరహతాపజ్వరలై
పరమోత్సవంబు సలిపిరి
పరమేశ్వరుఁ గనిన ముక్తబంధులభంగిన్.
అత నక్కాంతుండు కాంతాజనపరిక్రాంతుండై వనాంతరంబున శక్తి
నికర సంయుక్తుండైన పరమపురుషుడునుంబోలె వారలం దోడ్కొ
ని మందార కుంద కుసుమ పరిమళ మిళిత పవమాన మానిత
మధుకరనికర ఝంకారసుకుమారంబును, శరత్కాలచంద్రకిరణ
సందోహ సందళితాంధకారంబును యమునాతరంగసంగత కోమల
వాలుకాస్ఫారంబు నై యమలినం బైన పులినంబు ప్రవేశించె;
వారును ఙ్ఞానకాండంబున నీశ్వరుంగని శ్రుతులు ప్రమోదంబునం
గామానుబంధంబుల విడిచిన విధంబున హరిం గని విరహవేదనల
విడిచి పరిపూర్ణమనోరథలై.
పాఠీననయన లెల్ల న
కాఠిన్య పటాంచలములఁ గౌతుకములు హృ
త్పీఠముల సందడింపఁగఁ
బీఠముఁ గల్పించి రంతఁ బ్రియునకు నధిపా!
పరమయోగి హృదయ భద్రపీఠంబుల
నుండు మేటి వ్రజవధూత్తరీయ
పీఠమున వసించి పెంపారెఁ ద్రభువన
దేవి లక్ష్మి మేనఁ దేజరిల్ల
మదనోద్దీపితుఁడైన నాథునికి సన్మానంబు గావించుచున్
ముదితల్ హాసవిలోకవిభ్రమములన్ మోదించుచుం జేరి త
త్పదముల్ హస్తతలంబులం బిసుకుచుం బైముట్టుచున్దూఱుచుం
జదురుల్ పల్కుచుఁ గూర్మి నిట్లనిరి యీషత్కోపదీప్తాస్యలై.
“కొలచినఁ గొలుతురు కొందఱు
గొలుతురుఁ దముఁ గొలువకున్నఁ గొందఱు పతులం
గొలిచినను గొలువకున్నను
గొలువరు మఱి కొంద ఱెలమి గోపకుమార!”
