అని చెప్పి.
కిరి యై ధర యెత్తిన హరి
కరి సరసిజముకుళ మెత్తుగతిఁ ద్రిభువన శం
కరకరుఁడై గోవర్థన
గిరి నెత్తెం జక్క నొక్క కేలన్ లీలన్.
దండిని బ్రహ్మాండంబులు
చెండుల క్రియఁ బట్టి యెగురఁ జిమ్మెడు హరికిన్
గొండఁ బెకలించి యెత్తుట
కొండొకపని గాక యొక్క కొండా తలఁపన్?
ఇట్లు గిరి యెత్తి.
బాలుం డాడుచు నాతపత్ర మని సంభావించి పూగుత్తి కెం
గేలందాల్చినలీల లేనగవుతోఁ గృష్ణుండు దా న మ్మహా
శైలంబున్ వలకేలఁ దాల్చి విపులచ్ఛత్రంబుగాఁ బట్టె నా
భీలాభ్రచ్యుత దుశ్శిలాచకిత గోపీ గోప గోపంక్తికిన్.
ఇట్లు గోత్రంబు ఛత్రంబుగాఁ బట్టి గోపజనులకు గోపాలశేఖరుం
“రా తల్లి! రమ్ము తండ్రీ!
వ్రేతలు గోపకులు రండు; వినుఁ; డీ గర్త
క్ష్మాతలమున నుండుఁడు గో
వ్రాతముతో మీరు మీకు వలసిన యెడలన్.
బాలుం డీతఁడు; కొండ దొడ్డది; మహాభారంబు సైరింపఁగాఁ
జాలండో; యని దీని క్రింద నిలువన్ శంకింపఁగాబోల; దీ
శైలాంభోనిధి జంతు సంయుత ధరాచక్రంబు పైఁబడ్డ నా
కేలల్లాడదు; బంధులార! నిలుఁ డీ క్రిందం బ్రమోదంబునన్.
ఇట్లు పలుకుచున్న హరిపలుకులు విని నెమ్మనమ్ముల నమ్మి
కొండ యడుగున తమతమ యిమ్ములం బుత్ర మిత్ర కళత్రాది స
మేతులై గోవులుం దారును గోపజనులు జనార్దనకరుణావలోక
నామృతవర్షంబున నాఁకలి దప్పుల చొప్పెఱుంగక కృష్ణకథావినో
దంబులనుండిరి; యివ్విధంబున.
హరిదోర్దండము కామ, గుబ్బశిఖరం, బాలంబి ముక్తావళుల్
పరఁగం జారెడు తోయబిందువులు, గోపాలాంగ నాపాంగ హా
సరుచుల్ రత్నచయంబు గాఁగ, నచలచ్ఛత్రంబు శోభిల్లెఁ ద
ద్గిరిభిద్దుర్మదభంజి యై జలధరాఖిన్న ప్రజారంజి యై.
రాజీవాక్షునిచే నొక
రాజీవముభంగి శైలరాజము మెఱసెన్;
రాజేంద్ర! మీఁద మధుకర
రాజి క్రియన్ మేఘరాజి రాజిల్లెఁ గడున్.
వడిగొని బలరిపు పనుపున
నుడుగక జడి గురిసె నే డహోరాత్రము; ల
య్యెడ గోపజనులు బ్రతికిరి
జడిఁ దడియక కొండగొడుగు చాటున నధిపా!
ఇట్లు హరి యే డహోరాత్రంబులు గిరి ధరించిన గిరిభేది విసిగి
వేసరి కృష్ణు చరితంబులువిని వెఱఁగుపడి విఫలమనోరథుండై
మేఘంబుల మరలించుకొనిచనియె నంత నభోమండలంబు విద్యో
తమాన ఖద్యోతమండలం బగుట విని గోవర్థనధరుండు గోపాలకు
లకు యిట్లనియె.
“ఉడిగెను వానయు గాలియు
వడిచెడి నదులెల్లఁబొలుప వఱదలిగిరెఁ; గొం
డడుగున నుండక వెడలుఁడు
కొడుకులుఁ గోడండ్రు సతులు గోవులు మీరున్.”
అనిన విని సకల గోపజనులు శకటాద్యుపకరణ సమేతులై గోవు
లుందారును గొండ యడుగు విడిచివచ్చి రచ్యుతుండునుజెచ్చెరఁ
దొల్లింటి యట్ల నిజస్థానంబున గిరినిలిపె; నంత వల్లవులెల్లం గృష్ణు
నిఁ గౌగలించుకొని సముచిత ప్రకారంబుల సంభావించి దీవించిరి;
గోపికలు సేసలిడి, దధ్యన్నకబళంబు లొసంగుచు నాశీర్వదించిరి;
నంద బలభద్ర రోహిణీ యశోద లాలింగనంబుజేసి భద్రవాక్యంబులు
పలికిరి సిద్ధసాధ్యగంధర్వవరులు విరులుగురియించిరి సురలు
శంఖ దుందుభులు మ్రోయించిరి; తుంబురు ప్రముఖులయిన
గంధర్వులు పాడి; రప్పుడు.
వల్లవకాంతలు దన కథ
లెల్లను బాడంగ నీరజేక్షణుఁ డంతన్
వల్లవబలసంయుతుఁడై
యల్లన గోష్ఠంబుఁ జేరె నవనీనాథా!
