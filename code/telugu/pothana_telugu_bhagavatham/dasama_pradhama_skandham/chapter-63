మందం గల్గిన వత్సబాలకులు నా మాయా గుహాసుప్తులై
యెందుం బోవరు; లేవ రిప్పుడును; వేఱే చేయ నా కన్యులొం
డెందున్ లేరు; విధాతలుం బరులు; వీ రెవ్వార లె ట్లైరొకో?
యెందేతెంచిరొ కృష్ణుతో మెలఁగువా? రేఁడయ్యెడిన్ నేఁటికిన్.
బ్రహ్మపంపునఁ గాని పుట్టదు ప్రాణిసంతతి యెప్పుడున్
బ్రహ్మ నొక్కఁడ గాని వేఱొకబ్రహ్మ లేఁడు సృజింపఁగా
బ్రహ్మ నేను సృజింప నొండొక బాలవత్సకదంబ మే
బ్రహ్మ యందు జనించె? నొకట బ్రహ్మమౌనది చూడఁగాన్.
అని యిట్లు సకలంబును సుకరంబుగ నెఱింగెడి నెఱవాది ము
దుక యెఱుకగలప్రోడ వెఱంగుపడి గ్రద్దనఁ బెద్దప్రొద్దు తద్దయుం
దలపోసి కర్జంబు మందల యెఱుంగక కొందలపడుచు నాందో
ళనంబున.
మోహము లేక జగంబుల
మోహింపఁగఁ జేయ నేర్చి మొనసిన విష్ణున్
మోహింపించెద ననియెడు
మోహమున విధాత తాన మోహితుఁ డయ్యెన్.
పగలు ఖద్యోతరుచి చెడుపగిది రాత్రి
మంచు చీఁకటి లీనమై మాయుమాడ్కి
విష్ణుపై నన్య మాయలు విశద మగునె?
చెడి నిజేశుల గరిమంబుఁ జెఱుచుఁ గాక.
మఱియును.
పుట్టితి; బుద్ధి యెఱింగితిఁ;
బుట్టించితి జగము; సగము పోయెను బ్రాయం;
బిట్టివి నూతన సృష్టులు
పుట్టుట లే; దౌరా! యిట్టి బూమెలు భూమిన్.
అని యిట్లు తలవాకిట వాణి గల పోఁడిమిచే వాఁడిమి కెక్కిన
నలుమొగంబుల తక్కరిగొంటు పెనుదంట పలువెంట లైన
తనమనంబున వితర్కించి, విచారించు నెడ, నతండు కనుగొను
చుండ న బ్బాలకులు మేఘశ్యాములును, హార కుండల కిరీట
వనమాలికాభిరాములును, శ్రీవత్స మంగళాంగద నూపుర కనక
కటక కంకణ కటిఘటిత కాంచీగుణోద్దాములును, నాపాదమస్తక
తులసీదళదాములును, విలసదంగుళీయక స్తోములును, శంఖ
చక్ర గదా కమల హస్తులును, జతుర్భుజ ప్రశస్తులును పీతకౌశే
యవాసులును, చంద్రికాధవళహాసులును, కరుణాకటాక్షవీక్షణ
విలాసులును, రవికోటిభాసులును, ననంత సచ్చిదానందరూప
మహితులును, యణిమాదిగుణోపేతులును, విజాతీయభేదర
హితులును, శ్రీమన్నారాయణప్రతిమాన విగ్రహస్వరూపులునై
తమకుఁ బరతంత్రు లగుచు నృత్తగీతాది సేవా విశేషంబులకుం
జొచ్చి మెలంగుచు మూర్తిమంతంబు లయిన బ్రహ్మాదిచరాచరం
బులు, నణిమాదిసిద్దులును, మాయాప్రముఖంబులయిన శక్తు
లును, మహదాది చతుర్వింశతి తత్వంబులును, గుణక్షోభకాల
పరిణామ హేతుసంస్కారకామ కర్మగుణంబులును సేవింప
వేదాంతవిదులకయిన నెఱుంగరాని తెఱంగున మెఱయుచుఁ
గానబడిన వారలం గనుంగొని.
బాలురఁ గంటి నా చెయిది బాసిన వారిని మున్ను వారి నేఁ
బోలఁగఁ జూచునంతటన భూరినిరర్గళదుర్గమప్రభా
జాలముతోడఁ జూపులకుఁ జాలమిఁ దెచ్చుచు నున్నవార; లే
మూలమొ మార్గమెయ్యదియొ? మోసమువచ్చెఁగదే విధాతకున్.
అని సకలేంద్రియంబులకు వెక్కసంబైన స్రుక్కి.
ఏ పరమేశు తేజమున నీ సచరాచరమైన లోక ము
ద్ధీపిత మయ్యె నట్టి విభుతేజముఁ గన్నులఁ జక్కఁ జూడఁగా
నోపక పారవశ్యమును నొందుచు సంస్తిమితాఖిలేంద్రియుం
డై పరమేష్టి మైమఱచె నప్పుడు చిత్రపురూపుకైవడిన్.
ఇట్లు మాయాతీతుండును, వేదాంతవిఙ్ఞాన దుర్లభుండును,
స్వప్రకాశానందుండునునైన తన బాహుళ్యంబుఁ జూచి నివ్వెఱ
పడిన బ్రహ్మంగని యీశ్వరుండు.
“బాలుండై చతురాననుండు తన యీ బ్రహ్మాభిమానంబునన్
లోలుండై మతిదప్పి నా మహిమ నాలోకింప నేతెంచెఁ దా
నాలోకింపఁగ నెంతవాఁ?” డనుచు మాయాజాలమున్ విప్పి త
ల్లీలా రూపము లెల్ల డాఁచె నటఁ గేళీచాతురీధుర్యుఁడై.
అంతలోన నజీవుండు సజీవుండైన తెఱంగున నెనిమిది కన్నులు
గల వేల్పుగమికాఁడు తేఱి తెప్పఱి కాలు గేలు గదలించి చెచ్చెరం
గన్నులు విచ్చి చూడ సమర్థుం డై ముందటఁ గని వెనుకఁ జూచి,
దివి విలోకించి దిక్కులు వీక్షించి, యెల్లయెడలం గలయదర్శించి
తన పురోభాగంబున హరి సంచరించుటం జేసి జాతివైరంబు లేని
నర పక్షి మృగాదులకు నాటపట్టయి సిరి గలిగి కామ క్రోధాది రహి
తులకు జీవనంబైన బృందావనంబుఁ బొడగాంచి; యందు.
తన కన్యములు లేక తనరారి ముమ్మూల
విభుడయ్యుఁ గ్రేపుల వెదకువాని
నఖిలఙ్ఞుఁడై యొక్కఁడయ్యు నఙ్ఞాకృతిఁ
జెలికాండ్రఁ బెక్కండ్రఁ జీరువాని
బహిరంతరాద్యంత భావశూన్యుండయ్యు
నంతంత నడుగు చొప్పరయువాని
గురుగభీరుండయ్యుఁ గురువులు వాఱుచు
నట్టిట్టు పాతరలాడువాని
జాతిరహితుఁ డయ్యుఁ జతుర గోపార్భక
భావ మెల్ల నచ్చుపడిన మేటి
చెలువువాని హస్త శీతాన్నకబళంబు
వానిఁ గాంచె నపుడు వాణిమగఁడు.
కని సంభ్రమించి విరించి రాయంచ డిగ్గనుఱికి కనకదండసు
కుమారంబైన శరీరముతోడ నేలం జాగిలంబడి మణిగణసుప్రకా
శంబులైన తన కిరీటశిఖరప్రదేశంబు లా కుమారుని పాదపద్మం
బులు మోవ మ్రొక్కి తోరంబులగు నానందభాష్పజలపూరం
బుల నతని యడుగులు గడిగి మఱియును.
అడుగులపైఁ బడు లేచున్
పడుఁ గ్రమ్మఱఁ లేచు, నిట్లు భక్తిన్ మును దాఁ
బొడగనిన పెంపుఁ దలఁచుచు
దుడుకని మహిమాబ్ది నజుఁడు దుడు కడఁచె నృపా!
అంత నల్లనల్లన లేచి నిలుచుండి నయనారవిందంబులు దెఱచి,
గోవిందుని సందర్శించి చతుర్ముఖుండు ముఖంబులు వంచి
కృతాంజలి యై దిగ్గన డగ్గుతిక యిడుచు నేకచిత్తంబున
చతుర్ముఖంబుల నిట్లని స్తుతియించె.
