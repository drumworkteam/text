ఇట్లు విశ్వకర్మ నిర్మితంబైన ద్వారకానగరంబునకు నిజయోగప్ర
భావంబున మథురాపురజనుల నందఱం జేర్చి, బలభద్రున కెఱిం
గించి; తదనుమతంబున నందనవనంబు నిర్గమించు పూర్వదిగ్గ
జంబు పెంపున, మేరుగిరిగహ్వరంబు వెలువడు కంఠీరవంబు
తెఱంగున హరిహయదిగంతరాళంబున నుదయించు నంధకారపరి
పంథికైవడి మథురానగరంబు వెలువడి నిరాయుధుండై యెదుర
వచ్చుచున్న హరిం గని.
కరి సంఘంబులు లేవు; రావు తురగౌఘంబుల్; రథవ్రాతముల్
పరిసర్పింపవు; రారు శూరులు ధనుర్భాణాసి ముఖ్యాయుధో
త్కరముం బట్టఁడు; శక్రచాపయుతమేఘస్ఫుర్తితో మాలికా
ధరుఁ డొక్కం డదె నిర్గమించె నగర ద్వారంబునం గంటిరే.
ఎన్నే నయ్యె దినంబు లీ నగరిపై నే నుండి పోరాటకున్
ము న్నెవ్వండును రాఁడు వీఁడొకఁడు నిర్ముక్తాయుధుం డేగు దెం
చె న్నన్నోర్వఁగనో ప్రియోక్తులకునో శ్రీఁగోరియో చూడుఁ డం
చు న్నాత్మీయ జనంబుతోడ యవనేశుం డిట్లు తర్కింపఁగన్.
విభులగు బ్రహ్మప్రముఖుల
కభిముఖుఁడై నడవకుండు నట్టి గుణాఢ్యుం
డిభరాజగమన మొప్పఁగ
నభిముఖుఁడై నడిచెఁ గాలయవనున కధిపా.
ఆ సమయంబు న య్యాదవేంద్రుని నేర్పడం జూచి.
“వనజాతాక్షుఁడు సింహమధ్యుఁడు రమావక్షుండు శ్రీవత్సలాం
ఛనుఁ డంభోధరదేహుఁ డిందుముఖుఁ డంచద్దీర్ఘబాహుండు స
ద్వనమాలాంగద హార కంకణ సముద్యత్కుండలుం డీతఁ డా
ముని సూచించిన వీరుఁ డౌ” ననుచు న మ్మూఢుండు గాఢోద్ధతిన్.
