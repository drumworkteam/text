ఇట్లు రామకృష్ణులు నదనదీ తీరంబులఁ, గొలంకుల సమీపం
బుల, గిరులచఱుల సెలయేఱుల పొంతల మడుఁగులచెంతలఁ,
బొదలక్రేవలఁ, బసిమి గల కసవుజొంపంబులఁ బసుల మేపు
చుడం బ్రలంబుడను రక్కసుం డుక్కు మిగిలి గోపాలరూపంబున
వచ్చి వారల హింసజేయ దలంచుచుండ న య్యఖిలదర్శనుం
డగు సుదర్శనధరుం డెఱింగియు నెఱుంగని తెఱంగున.
ఆ రాముని సహజన్ముఁడు
రా రమ్మని వానిఁజీరి రాకం బోకన్
గారాము చేసి మెల్లన
పోరామి యొనర్చెఁ బిదపఁ బొరిగొనుకొఱకున్.
ఇట్లు ప్రలంబునితోఁ జెలిమి చేయుచుఁ, గృష్ణుండు గోపాలకులకు,
యిట్లనియె.
“మనకుఁ బ్రొద్దుపోదు మన మిందఱము రెండు
గములవార మగుచుఁ గందుకముల
శిలలు గుఱులు చేసి చేరి క్రీడింతము
రండు వలయు జయపరాజయములు.”
అని యిట్లుపలికి, తానును బలభద్రుండును బెన్నుద్దులై యితర
వల్లవు లెల్ల నుద్దించుకొని చిఱ్ఱుద్దు లై వచ్చిన సమంబుగ విభ
జించికొని, రెండు గములవారై మార్గంబులందుఁ దృణ దారు శిలా
కల్పితంబు లగు గుఱు లొడ్డి, కందుక శి లాది ప్రక్షేపణంబుల
లక్ష్యంబులఁ దాఁక వైచి, జయ పరాజయ నిర్ణయంబులు గైకొని
వాహ్యవాహక లక్షణంబుల నిర్జితులు జేతలవహించి క్రీడించుచు,
బలరామునికి వాని చందంబు రహస్యంబున నెఱింగించి పసుల
బిల్చుచు, భాండీరకం బను వటంబు జేరి రా సమయంబున;
క్రీడయందుఁ శ్రీదామనామధేయండైన గోపకుండు శ్రీకృష్ణుని
వహించె; భద్రసేనుండు వృషభు నెక్కించుకొనియె; బలభద్రుండు
ప్రలంబు నారోహించె నప్పుడు.
“వనజాక్షున్ బలిమి న్బలాఢ్యుఁడు తృణావర్తుండు ము న్మింటికిం
గొనిపొఁ జాలక చిక్కినాఁ డతని నాకున్ మోవరా” దంచు నా
దనుజారిన్ గొనిపోఁ దలంపక వడిన్ దైత్యేశుఁ డ య్యాటలోఁ
గొనిపోయెన్ గిరి దాఁటి రాము నఖిలక్రూరక్షయోద్దామునిన్.
ఇట్లు క్రీడాకల్పిత వాహనుం డయిన ప్రలంబుండు బలభద్రునిం
గొనిపోవుచు.
గురుశైలేంద్రసమానభారుఁ డగు నా గోపాలకున్ మోవలే
క రయోద్రేకము మాని దైత్యుఁడు నరాకారంబు చాలించి భీ
కర దైత్యాకృతి నేగె హేమకటకాకల్పంబుతో రాముతో
మురు వొప్పంగఁ దటిల్లతేందుయుత జీమూతంబు చందంబునన్.
మోసము లేక వాని పెనుమూఁపుననుండుచు నా హలాయుధుం
డా సమయంబునం గనియె హాటక రత్న కిరీట కుండలో
ద్భాసితమస్తకున్ భ్రుకుటి భాసుర దారుణ నేత్రు నుగ్ర దం
ష్ట్రా సహితుం బ్రలంబు నురు శౌర్యవిలంబు మదావలంబునిన్.
కని నక్తంచరుం డని యించుక శంకించి వెఱవక.
కడువడిఁ దను దివికిం గొని
వడిఁ జనియెడు దనుజు శిరము వ్రయ్య హలధరుం
డడరి పటు చటులతర మగు
పిడికిట వెసఁ విసరి పొడిచె బిఱుసున నలుకన్.
హలధరు బలుపిడికిట హతిఁ
దల పగిలిన రుధిరజలము తనువివరములం
దొలఁక మొఱయిడుచు దనుజుఁడు
బలరిపుపవి నిహత నగము పగిదిం బడియెన్.
“మేలుమేలుగదయ్య! రాముఁడు మేటి రక్కసు నొక్కఁడున్
నేలఁ గూలిచె నొక్క పోటున నేడు విస్మయ” మంచు గో
పాలకుల్ గని చచ్చి వచ్చిన భ్రాతఁ గన్న విధంబునం
జాల దీవన లిచ్చి రాముని సత్కరించిరి వేడుకన్.
బలవంతుఁ డగు ప్రలంబుఁడు
బలుముష్టిన్ నిహతుఁడైన బ్రతికితి మనుచున్
బలసూదనాది దివిజులు
బలుపైఁ గుసుమముల వాన పరఁగించి రొగిన్.
