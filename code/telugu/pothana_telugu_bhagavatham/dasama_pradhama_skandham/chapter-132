“శ్రీమానినీమానచోరా! శుభాకార! వీరా! జగద్ధేతుహేతుప్రకారా!
సమస్తంబు నస్తంగతంబై మహాలోలకల్లోలమాలాకులాభీల పాథో
నిధిం గూలఁగా బాలకేళీగతిందేలి నారాయణాఖ్యంబటుఖ్యాతిఁ శోభి
ల్లు నీ నాభికంజంబులో లోకపుంజంబులం బన్న విన్నాణి యై
మన్న యా బమ్మ యుత్పన్నుఁ డయ్యెంగదా పావకాకాశవాతావ
నీవార్యహంకార మాయా మహామానసాదుల్ హృషీకాదులు న్లోక
ముల్ లోకబీజంబులున్ నిత్యసందోహమై నీ మహా దేహమందు
ల్లసించున్; వసించున్; నశించున్; జడత్వంబు లేకాత్మ యై యొ
ప్పు నీ యొప్పిదం బెల్ల నోచెల్ల చెల్లన్ విచారింపఁ దారెంత వారెంత
వారైన మాయాదులు న్మాయతోఁ గూడి క్రీడించు లోకానుసంధాత
యౌ ధాత నిర్ణేతలే నీ కళారాశికిం గొంద ఱంభోజగర్భాదు లధ్యాత్మ
లందున్నశేషాధిభూతంబులందు న్ననేకాధిదైవంబు లందున్ సదా
సాక్షి వై యుందువంచుం దదంతర్గతజ్యోతి వీశుండవంచుం ద్రయీ
పద్ధతిం గొంద ఱింద్రాదిదేవాభిదానంబులన్, నిక్కుదొక్కండవంచున్
మఱిం గొంద ఱారూఢకర్మంబులంద్రెంచి సంసారముం ద్రుంచి సన్య
స్తులై మించి విఙ్ఞానచక్షుండ వంచున్ మఱిం బాంచరాత్రానుసారం
బునం దన్మయత్వంబుతోఁ గొందఱీ వాత్మవంచున్ మఱిం గొందఱా
వాసుదేవాది భేదంబులన్ నల్వురై చెల్వుబాటింతువంచున్; మఱి
న్నీవు నారాయణాఖ్యుండ వంచున్; శివాఖ్యుండ వంచున్; మఱిం
బెక్కుమార్గంబులన్ నిన్నునగ్గింతురెగ్గేమి యేఱుల్ పయోరాశినేరా
సులై కూడు క్రీడన్ విశేషంబు లెల్లన్ విశేషంబులై డింది నీ యంద
నూనంబు లీనంబు లౌనేక రాకేందుబింబంబు కుంభాంతరంభంబు
లం బింబితంబైన వేఱున్నదే? యెన్ననేలా ఘటాంతర్గతాకాశము
ల్దద్ఘటాంతంబులం దేకమౌ రేఖ లోకావధిన్ వీకనే పోకలంబోక;
యేకాకివై యుండు; దీశా! కృశానుండు నెమ్మోము, సోముండు
భానుండు కన్నుల్ దిశల్ కర్ణముల్ భూమి పాదంబులంభోనిధుల్గు
క్షి, శల్యంబులద్రుల్, లతాసాలముల్ రోమముల్, గాలి ప్రాణంబు,
బాహుల్ సురేంద్రుల్, ఘనంబుల్ కచంబుల్, నభోవీధి నాభిప్రదే
శంబు, రేలుంబగళ్ళున్ నిమేషంబు, లంభోజగర్భుండు గుహ్యంబు
వర్షంబు వీర్యంబు, నాకంబు మూర్ధంబు గానేకమై యున్న నీమేని
దండం బయోజాత గర్భాండమ్ముల్ మండితోదుంబరానోకహానేక
శాఖా ఫలాపూరితానంత జంతు ప్రకాండంబు లీలం బ్రసిద్ధోదరాశిస్థ
జంతు ప్రకారంబుగా నిండియుండున్; మహారూప! నీ రూపముల్
వెగ్గలం బుగ్గడింపన్చ లయాంభోధిలో మీనుమేనన్ విరోధిన్ నిరో
ధించి సాధించి మున్ వేధకున్ వేదరాశిం బ్రసాదింపవే; ద్రుంపవే
కైటభశ్రీమధుంజక్రివై మొత్తవే యెత్తవే మందరాగంబు రాగంబుతోఁ
గూర్మలీలాపరిష్పందివై పందివై మేదినిన్ మీదికిం ద్రోచి దోషాచ
రుంగొమ్ములన్ నిమ్ములం జిమ్ముచుం గ్రువ్వవే త్రెవ్వవే ఘోరవై
రిన్ నృసింహుండవై దండివై, దండి వైరోచనింజూచి యాచింపవే,
పెంపవే మేను బ్రహ్మాండమున్నిండఁ, బాఱుండవై రాజకోటిన్ విపా
టింపవే, రాజవై రాజబింబాస్యకై దుర్మదారిన్ విదారింపవే నొంపవే
క్రూరులన్ వాసుదేవాది రూపంబులన్, శుద్ధ బుద్ధుండవై వైరిదా
రాంతరంగంబుల న్నంతరంగంబులుంగాఁ గరంగింపవే పెంపు దీపిం
పవే కల్కిమూర్తిం బ్రవ ర్తించు నిన్నెన్న నేనెవ్వఁడన్ నన్ను మా
యావిపన్నున్ విషణ్ణుం బ్రపన్నుం బ్రసన్నుండవయి ఖిన్నతంబా
పి మన్నింపవే పన్నగాధీశతల్పా! కృపాకల్పా! వందారుకల్పా!
నమస్తే నమస్తే నమస్తే నమః.
కలలం బోలెడి పుత్రమిత్ర వనితాగారాది సంయోగముల్
జలవాంఛారతి యెండమావులకునాసల్ చేయు చందంబునం
దలఁతున్నృచ్యములంచు; మూఢుఁడl వృధాతత్వఙ్ఞుఁడన్నాకు నీ
విలసత్పాదయుగంబుఁ జూపి కరుణన్ వీక్షింపు లక్ష్మీపతీ!”
అని మఱియును వినుతింప నక్రూరునికి యమునా జలంబుల
లోనం దన మొదలి మేను చూపి చాలించి నటునికైవడిఁ దిరోహి
తుండైన నక్రూరుండు నీరు వెడలి వెఱంగుపడుచు వచ్చి రథారో
హణంబు చేసిన హరి యిట్లనియె.
“జలములు చేరువ నున్నవి
తలపోయఁగ నీవు పోయి తడ వయ్యె; నదీ
జలమున నభమున ధరణిం
గలుగని చోద్యములు నీకుఁ గానంబడెనే?”
అనిన నతం డిట్లనియె.
“నీలోన లేని చోద్యము
లే లోకములందుఁ జెప్ప రీశ్వర! నీటన్
నేలన్ నింగిని దిక్కుల
నీలో చోద్యంబు లెల్ల నెగడు మహాత్మా!”
అని పలికి సాయంకాలంబునకు నక్రూరుండు మథురానగరంబు
చేర రథంబు గడపె నంతట నటమున్న చని నందాదులు పురోపవ
నంబున విడిసి యుండ వారలం గూడుకొని కృష్ణుం డక్రూరునిం
జూచి “నీవు రథంబు గొనుచు నగరంబునకుం జనుము మేము
వెనుక వచ్చెద” మనిన నతం డిట్లనియె.
“నా యింటికి విచ్చేయుము
నీ యంఘ్రి సరోజరేణునికరము సోకన్
నా యిల్లు పవిత్రం బగు
శ్రీయుత! నీ భటునిఁ బెద్ద జేయం దగదే.”
అని మఱియుం బ్రార్థించిన హరి యిట్లనియె.
“యదుకుల విద్వేషణుఁడై
మదమున వర్తించు కంసు మర్దించి భవ
త్సదనంబుఁ జూడ వచ్చెదఁ
బొద యీ స్యందనముఁ గొనుచుఁ బురమున కనఘా!”
అని పలికిన నక్రూరుండు పురంబునకుం జని రామకృష్ణులు వ
వచ్చి రని కంసున కెఱింగించి తన గృహంబునకుం జనియె; నంత
నపరాహ్ణంబున బలభద్ర గోపాల సహితుండై కృష్ణుండు.
