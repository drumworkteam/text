ఇట్లు హరిరాక కెదురుచూచుచు సకల ప్రయోజనంబులందును
విరక్త యయి మనోజానలంబునం బొగులు మగువకు శుభంబు
చెప్పు చందంబున వామోరులోచనభుజంబులదరె; నంతఁ గృష్ణు
నియోగంబున బ్రాహ్మణుండు చనుదెంచిన నతని ముఖలక్షణం
బుపలక్షించి యా కలకంఠకంఠి మహోత్కంఠతోడ నకుంఠిత య
యి మొగంబునం జిఱునగవు నిగుడ నెదురు జని నిలువంబడిన
బ్రాహ్మణుం డిట్లనియె.
“మెచ్చె భవద్గుణోన్నతి; కమేయ ధనావళు లిచ్చె నాకుఁ; దా
వచ్చె సుదర్శనాయుధుఁడు వాఁడె; సురాసురు లెల్ల నడ్డమై
వచ్చిననైన రాక్షసవివాహమునం గొనిపోవు నిన్ను; నీ
సచ్చరితంబు భాగ్యమును సర్వము నేడు ఫలించెఁ గన్యకా!”
అనిన వైదర్భి యిట్లనియె.
“జలజాతేక్షణుఁ దోడి తెచ్చితివి నా సందేశముం జెప్పి; నన్
నిలువం బెట్టితి; నీ కృపన్ బ్రతికితిన్ నీ యట్టి పుణ్యాత్మకుల్
గలరే దీనికి నీకుఁ బ్రత్యుపకృతిం గావింప నే నేర; నం
జలిఁ గావించెద; భూసురాన్వయమణీ! సద్బంధుచింతామణీ!”
అని నమస్కరించె; నంత రామకృష్ణులు దన కూఁతు వివాహంబు
నకు వచ్చుట విని, తూర్యఘోషంబులతో నెదుర్కొని, విధ్యుక్తప్రకా
రంబునం బూజించి, మధుపర్కంబులిచ్చి, వివిధాంబరాభరణంబు
లు మొదలైన కానుక లొసంగి, భీష్మకుండు బంధుజనసేనాసమే
తులైన వారలకుం దూర్ణంబ సకలసంపత్పరిపూర్ణంబులైన నివేశం
బులు గల్పించి విడియించి; యిట్లు కూడిన రాజుల కెల్లను వయో
వీర్యబలవిత్తంబు లెట్లట్ల కోరినపదార్థంబు లెల్ల నిప్పించి పూజించె,
నంత విదర్భపురంబుప్రజలు హరిరాక విని వచ్చి చూచి నేత్రాం
జలులం దదీయ వదనకమలమధుపానంబుఁ జేయుచు.
తగు నీ చక్రి విదర్భరాజసుతకుం; దథ్యంబు వైదర్భియుం
దగు నీ చక్రికి; నింత మంచి దగునే? దాంపత్య మీ యిద్దఱం
దగులం గట్టిన బ్రహ్మ నేర్పరిగదా; దర్పాహతారాతియై
మగఁడౌఁ గావుతఁ జక్రి యీ రమణికిన్ మా పుణ్యమూలంబునన్.
అని పలికి రా సమయంబున.
సన్నద్ధులై బహు శస్త్ర సమేతులై
బలిసి చుట్టును వీరభటులు గొలువ
ముందఱ నుపహారములు కానుకలు గొంచు
వర్గంబులై వారవనిత లేఁగఁ
బుష్ప గంధాంబర భూషణ కలితలై
పాడుచు భూసురభార్య లరుగఁ
బణవ మర్దళ శంఖ పటహ కాహళ వేణు
భేరీధ్వనుల మిన్ను పిక్కటిలఁగఁ
దగిలి సఖులు గొల్వఁ దల్లులు బాంధవ
సతులు దోడ రాఁగ సవినయముగ
నగరు వెడలి నడచె నగజాతకును మ్రొక్క
బాల చికురపిహితఫాల యగుచు.
మఱియు సూత మాగధ వంది గాయక పాఠక జను లంతంత నభి
నందించుచుఁ జనుదేర మందగమనంబున, ముకుందచరణారవిం
దంబులు డెందంబునం దలఁచుచు నిందుధరసుందరీ మందిరంబు
చేరి సలిల ధౌత చరణకరారవింద యై వార్చి శుచియై, గౌరీసమీ
పంబునకుం జనియె నంత ముత్తైదువలగు భూసురోత్తమభార్యలు
భవసహితయైన భవానికి మజ్జనంబు గావించి, గంధాక్షత లిడి,
వస్త్రమాల్యాది భూషణంబుల నలంకరించి ధూపదీపంబు లొసంగి
నానావిధోపహారంబులు సమర్పించి, కానుకలిచ్చి, దీపమాలికల
నివాళించి రుక్మిణీదేవిని మ్రొక్కించి; రప్పుడు.
“నమ్మితి నా మనంబున సనాతను లైన యుమామహేశులన్
మిమ్ముఁ బురాణదంపతుల మేలు భజింతుఁ గదమ్మ! మేటి పె
ద్దమ్మ! దయాంబురాశివి గదమ్మ! హరిం బతిఁ జేయుమమ్మ! ని
న్నమ్మినవారి కెన్నటికి నాశము లేదు గదమ్మ! యీశ్వరీ!”
అని గౌరీదేవికి మ్రొక్కి పతులతోడం గూడిన బ్రాహ్మణభార్యలకు
లవణాపూపంబులును, తాంబూల కంఠసూత్రంబులును, ఫలం
బులు నిక్షుదండంబులు నిచ్చి రుక్మిణీదేవి వారలం బూజించిన.
వార లుత్సహించి వలనొప్ప దీవించి
సేస లిడిరి యువతి శిరమునందు;
సేస లెల్లఁ దాల్చి శివవల్లభకు మ్రొక్కి
మౌననియతి మాని మగువ వెడలె.
ఇట్లు మేఘమధ్యంబు వెలువడి విలసించు క్రొక్కారు మెఱుంగు
తెఱంగున, మృగధరమండలంబు నిర్గమించి చరించు మృగంబు
చందంబునఁ, గమలభవ నర్తకుం డెత్తిన జవనిక మఱుఁగు దెరలి
పొడచూపిన మోహినీదేవత కైవడి, దేవదానవ సంఘాత కరతల
సవ్యాపసవ్య సమాకృష్యమాణ పన్నగేంద్ర పాశ పరివలయిత పర్యా
య పరిభ్రాంత మంథరాచల మంథాన మథ్యమాన ఘూర్ణిత ఘు
మఘుమాయత మహార్ణవమధ్యంబున నుండి చనుదెంచు నింది
రాసుందరీ వైభవంబున, బహువిధప్రభాభాసమానయై యిందుధ
రసుందరీ మందిరంబు వెడలి మానసకాసార హేమకమల కానన
విహారమాణ మత్తమరాళంబు భంగి మందగమనంబునఁగనకకలశ
యుగళ సంకాశ కర్కశ పయోధరభార పరికంప్యమాన మధ్య
యై రత్నముద్రికాలంకృతంబైన కెంగేల నొక్క సఖీలలామ కైదండఁ
గొని రత్ననివహ సమంచిత కాంచన కర్ణపత్ర మయూఖంబులు
గండభాగంబుల నర్తనంబులు సలుప నరవింద పరిమళ కుతూహ
లావతీర్ణ మత్తమధుకరంబుల మాడ్కి నరాళంబులైన కుంతలజా
లంబులు ముఖమండలంబునఁ గ్రందుకొన, సుందర మందహాస
రోచులు దిశలందు బాలచంద్రికా సౌందర్యంబు నావహింప నధర
బింబఫలారుణ మరీచిమాలికలు రదనకుందకుట్మంబులకనురాగం
బు సంపాదింప, మనోజాతకేతన సన్నిభంబైన పయ్యెదకొంగు దూఁ
గ; సువర్ణమేఖలాఘటిత మణికిరణ పటలంబు లకాలశక్రచాప జన
కంబులై మెఱయఁ జెఱుకువిలుతుం డొరబెఱికి వాఁడి యడిదంబు
జళిపించిన ధగధగాయానంబులగు బాణంబుల పగిది, సురుచిర
విలోకన నికరంబులు రాజవీరుల హృదయంబులు భేదింప, శిం
జాన మంజు మంజీర నినదంబులు చెవుల పండువు చేయఁ, బాద
సంచారంబున హరిరాక కెదురుచూచుచు వీరమోహినియై చను
దెంచుచున్న సమయంబున.
అళినీలాలకఁ బూర్ణచంద్రముఖి, నేణాక్షిం, బ్రవాళాధరిం,
గలకంఠిన్, నవపల్ల వాంఘ్రియుగళన్, గంధేభకుంభస్తనిం,
బులిన శ్రోణి నిభేంద్రయాన, నరుణాంభోజాతహస్తన్, మహో
త్ఫలగంధిన్, మృగరాజమధ్యఁ గని విభ్రాంతాత్ములై రందఱున్.
మఱియు న య్యింతి దరహాస లజ్జావనోకంబులం జిత్తంబు లేమఱి
ధైర్యంబులు దిగనాడి గాంభీర్యంబులు విడిచి గౌరవంబులు మఱచి
చేష్టలు మాని, యెఱుక లుడిగి యాయుధంబులు దిగవైచి, గజ
తురగ రథారోహణంబులు చేయ నేరక, రాజులెల్ల నేలకు వ్రాలి; రా
యేణీలోచన తన వామకర నఖంబుల నలకంబులఁ దలంగఁ ద్రో
యుచు నుత్తరీయంబు చక్కనొత్తుచుఁ గడకంటి చూపులం గ్రమం
బున నా రాజలోకంబు నాలోకించుచు.
కనియెన్ రుక్మిణి చంద్రమండలముఖుం, గంఠీరవేంద్రావల
గ్ను, నవాంభోజదళాక్షుఁ, జారుతరవక్షున్, మేఘసంకాశదే
హు, నగారాతిగజేంద్రహస్తనిభబాహుం, జక్రిఁ, బీతాంబరున్,
ఘనభూషాన్వితుఁ గంబుకంఠు, విజయోత్కంఠున్ జగన్మోహనున్.
