పరిఖ ల్గోటలు కొమ్మలుం బడగలుం బ్రాసాదముల్ వీధులున్
హరులుందేరులువీరులుంగజములుంహర్మ్యంబులుం వాద్యముల్
తరుణుల్ ధాన్యములుం ధనంబులు మహోద్యానంబులుం దీర్ఘికల్
గర మాశ్చర్యరుచిం దనర్చు మథురం గాంచెన్ విభుం డంతటన్.
కని యప్పురంబు ప్రవేశించి వచ్చు సమయంబున.
నంద తపఃఫలంబు సుగుణంబుల పుంజము; గోపకామినీ
బృందము నోముపంట; సిరివిందు దయాంబుధి యోగిబృందముల్
డెందము లందుఁ గోరెడు కడింది నిధానము చేరవచ్చె నో!
సుందరులార! రండు చని చూతము కన్నుల కోర్కిదీరఁగన్.
అని మఱియు గోవింద సందర్శన కుతూహలంబునం బౌరసుంద
రులు పరస్పరాహూయమానలై భుంజానలై భోజన భాజనంబులు
దలంగఁ ద్రోచియు, శయానలై లేచియు, నభ్యంజమానలై జలంబు
లాడకయు, గురుజనశిక్ష్యమాణలై యోడకయు, గృహకార్యప్రవర్త
మానలై పరిభ్రమింపకయు, రమణరమమాణలై రమింపకయు,
శిశుజనబిభ్రాణలై డించియు నలంకుర్వాణలై యన్యోన్య వస్త్రాభరణ
మాల్యానులేపనంబులు వీడ్వడ ధరించియు నరిగి.
వీటఁ గల చేడె లెల్లను
హాటకమణిఘటితతుంగహర్మ్యాగ్రములం
గూటువులు గొనుచుఁ జూచిరి
పాటించి విశాలవక్షుఁ బద్మదళాక్షున్.
వీఁడఁటే రక్కసి విగతజీవగఁజన్నుఁ
బాలుద్రావిన మేటిబాలకుండు;
వీఁడఁటే నందుని వెలఁదికి జగమెల్ల
ముఖమందుఁ జూపిన ముద్దులాఁడు;
వీఁడఁటే మందలో వెన్నలు దొంగిలి
దర్పించి మెక్కిన దాఁపరీఁడు;
వీఁడఁటే యెలయించి వ్రేతల మానంబు
చూఱలాడిన లోకసుందరుండు;
వీఁడు లేకున్న పుర మటవీస్థలంబు
వీనిఁ బొందని జన్మంబు విగత ఫలము
వీనిఁ బలుకని వచనంబు విహగ రుతము
వీనిఁ జూడని చూడ్కులు వృథలువృథలు;
చెలియా గోపిక లీ కుమారతిలకుం జింతించుచుం బాడుచుం
గలయం బల్కుచు నంటుచున్ నగుచు నాకర్షించుచున్ హస్తగా
మలక క్రీడకుఁదెచ్చి నిచ్చలును సమ్మానంబులం బొందఁగాఁ
దొలి జన్మంబుల నేమి నోఁచిరో కదే దుర్గప్రదేశంబులన్.?
అని మఱియుఁ బౌరకాంతలు
మునుకొని హరిరూపు నేత్రముల వెంటను లోఁ
గొని తాల్చిరి హృదయములను
జనిత ప్రమదమున విరులు చల్లుచు నధిపా!
మఱియును.
నానావిధ గంధములు ప్ర
సూనఫలాదులును హరితశుభలాజములుం
గానుక లిచ్చుచు విప్రులు
మానుగఁ బూజించి రా కుమారోత్తములన్.
