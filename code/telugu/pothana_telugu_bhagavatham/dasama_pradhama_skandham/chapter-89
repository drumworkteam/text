అట్లా నదీతీరంబు చేరం జని గజగమనలు విజన ప్రదేశంబున
వలువలు విడిచి యిడి మది శంక లేక యకలంకలై గ్రుంకులిడఁ
జలంబున జలంబు జొచ్చి.
వారిజలోచనుఁ బాడుచు
వారిజలోచనలు వారివారికి వేడ్కన్
వారివిహారము సలిపిరి
వారి విహారములు జగతివారికిఁ గలవే?
ఆ సమయంబున.
తోయజనయనలు యమునా
తోయములం దుండు టెఱిఁగి దూరగుఁ డయ్యున్
తోయజనయనుఁడు హరి తన
తోయము వారలును దానుఁ దోతెంచె నృపా!
కదలకుం డని తోడివారలఁ గన్నుసన్నల నిల్పుచుం
బదము లొయ్యన నేలఁ బెట్టుచుఁ బద్మనేత్రుఁడు మౌనియై
పొదల మాటున నల్లనల్లనఁ బొంచిపొంచి నతాంగుఁడై
యదను గోరుచు డాసి వ్రేతల యంబరంబులు దొంగిలెన్.
ఇట్లు దొంగిలి.
ఉద్యద్గంధ గజేంద్ర గౌరవముతో యోషాంబరంబుల్ విభుం
డాద్యుం డర్భకు భంగి నర్భకులతో హాసార్థియై కొంచు ద
న్నద్యంభఃకణ శీతవాత జనితానందంబుతో నెక్కెఁ దా
సద్యోముక్త దురంతపాదపజనుస్సంతాపమున్ నీపమున్.
అప్పు డ య్యింతు లిట్లనిరి.
“మామా వలువలు ముట్టకు
మామా! కొనిపోకుపోకు మన్నింపు తగన్
మా మానమేల కొనియెదు?
మా మానసహరణ మేల? మానుము కృష్ణా!
బహుజీవనముతోడ భాసిల్లి యుండుటో?
గోత్రంబు నిలుపుటో కూర్మితోడ?
మహి నుద్ధరించుటో? మనుజసింహంబవై
ప్రజలఁ గాచుటొ? కాక బలిఁదెరల్చి
పిన్నవై యుండియుఁ బెంపు వహించుటో?
రాజుల గెలుచుటో రణములోన?
గురునాఙ్ఞ చేయుటో? గుణనిధి వై బల
ప్రఖ్యాతిఁ జూపుటో భద్రలీల?
బుధులు మెచ్చ భువిఁ బ్రబుద్ధత మెఱయుటో?
కలికితనము చేయ ఘనత గలదె?
వావి లేదు వారివారు నావా రని
యెఱుఁగ వలదె? వలువ లిమ్ము కృష్ణ!
కొంటివి మా హృదయంబులు;
గొంటివి మా మనము; లజ్జఁగొంటివి; వలువ
ల్గొంటి; విఁక నెట్లు చేసెదొ;
కొంటెవుగద; నిన్నునెఱిఁగికొంటిమి కృష్ణా!
రాజసంబున నీవు రంజిల్లు టెఱుఁగమే
చెలరేఁగి వింతలు చేయుచుండ?
సత్త్వసంపద గల్గి జరుగుటఁ దలపమే
సిరి గల్గి యన్యులఁ జెనకుచుండ?
గురుతర శక్తి యుక్తుఁడ వౌట యెఱుఁగమే
తామసంబున నెగ్గు దలఁచుచుండ?
నొకభంగితో నుండకుంట చింతింపమే
మాయావియై మాఱుమలయుచుండ?
నేమి జాడవాఁడ? వేపాటి గలవాఁడ?
వే గుణంబు నెఱుఁగ? వెల్ల యెడల
నొదిగి యుండ నేర వోరంత ప్రొద్దును?
బటము లీగదయ్య! పద్మనయన!
రాజుల నెఱుఁగవు బలిమిని
రాజిల్లెదు చీర లీవు రమణుల మింకన్
రాజున కెఱిఁగించెద; మో
రాజీవదళాక్షా! నీవు రాజవె ధరకున్?”
అని పలికిన కన్నియల పలుకు లాలించి మందహాస సుందర
వదనారవిందుండై గోపాలబాలకులకరంబులం గరంబులు వ్రేసి
య మ్ముద్దియల నుద్దేశించి నెఱవాది చతురుం డిట్లనియె.
“రామల్ రామలతోడి నీ పనికిగా రాగింతురే మీ క్రియన్
మోమోటేమియు లేక దూఱెదరు మీ మోసంబు చింతింప రం
భో మధ్యంబుననుండి వెల్వడి వెసం బూర్ణేందుబింబాననల్
మీమీ చీరలు వచ్చి పుచ్చుకొనుఁడా; మీకిచ్చెదం జెచ్చెరన్.”
అనిన నమ్మానవతు లొండండురుల మొగంబులుచూచి నగుచు,
మర్మంబులు నాటిన మాటలకు మగుడం బలుక సిగ్గుపడచు,
నగ్గలం బైన చలిని వలిగొని కంఠప్రమాణజలంబు లం దుండి
డోలాయమానమానస లై యిట్లనిరి.
“మా వలువ లాగడంబున
నీ వేటికిఁ బుచ్చుకొంటి? నీ వల్పుఁడవే?
నీ వెఱుఁగని దేమున్నది?
నీ వందఱిలోన ధర్మనిరతుఁడవు గదే?
ఇంతుల్ తోయము లాడుచుండ మగవారేతెంతురే? వచ్చిరా
యింతల్ చేయుదురే? కృపారహితులై యేలోకమందైన నీ
వింతల్ నీ తలఁబుట్టెఁగాక; మఱి యేవీ కృష్ణ! యోచల్ల! నీ
చెంతన్ దాసులమై చరించెదము మా చేలంబులిప్పింపవే.
వచ్చెదము నీవు పిల్చిన;
నిచ్చెద మేమైనఁగాని; నెటు చొరు మనినం
జొచ్చెదము; నేడు వస్త్రము
లిచ్చి మముం గరుణతోడ నేలుము కృష్ణా!”
అనిన దరహసితవదనుండై హరి యిట్లనియె.
“ఏ తరుణుఁడు మగఁ డౌటకు
మీ తపములు చెప్పుఁ డింక మీ యానలు సుం
డీ తప్పిన నీ కూరిమి
మీ తలలనె పుట్టెనోటు మేదిని లేదే?
ఎవ్వనిఁగని మోహించితి?
రెవ్వఁడు మీ మానధనములెల్ల హరించెన్?
నివ్వటిలె మీకుఁ గూరిమి
యెవ్వనిపైఁ? బలుకరాదె? యేనన్యుఁడనే?”
అనిన విని సుందరు లన్యోన్య సందర్శనంబులు చేయుచు, హృద
యారవిందంబులఁ గందర్పుండు సందడింప నగుచు నిరుత్తర
లయి యున్న లోకోత్తరుం డిట్లనియె.
“నా యింటికి దాసులరై
నా యాఙ్ఞ వహించి మీరు నడచెదరేనిన్
మీ యంబరంబు లిచ్చెదఁ
దోయంబులు వెడలి రండు తొయ్యలులారా!”
అనిన విని హరిమధ్యలు చలికి వెఱచి సలిలమధ్యంబున నిలువ
నోపక.
కొందఱు వెడలుద మందురు;
కొందఱు వెడలుటయు సిగ్గుఁగొను గోవిందుం
డందురు; కొందఱు దమలోఁ
గొందల మందుదురు వడఁకుఁగొని మనుజేంద్రా!
మఱియు నెట్టకేలకుఁ జిత్తంబులు గట్టిపఱచుకొని తనుమధ్యలు
తోయ మధ్యంబు వెలువడి.
చంచత్పల్లవ కోమల
కాంచన నవరత్నఘటిత కంకణరుచిరో
దంచిత కరసంఛాదిత
పంచాయుధగేహ లగుచుఁ బడతులు వరుసన్.
చని ప్రౌఢలైన సుందరుల ముందట నిడుకొని మందగమనలు
మందహాసంబుతోడ నెదుర నిలిచిన నరవిందనయనుం డిట్లనియె.
“శృంగారవతులార! సిగ్గేల? మిముఁ గూడి
పిన్ననాటను గోలెఁ బెరిగినాఁడ;
నెఱుఁగనే మీలోన నెప్పుడు నున్నాఁడ;
నేను జూడని మర్మ మెద్ది గలదు?
వ్రతనిష్ఠలై యుండి వలువలు గట్టక
నీరు జొత్తురె మీరు నియతిఁ దప్పి?
కాత్యాయనీదేవిఁ గల్ల చేయుట గాక
నీ రీతి నోమువా రెందుఁ గలరు?
వ్రతము ఫలము మీకు వలసినఁ జక్కఁగఁ
నింతు లెల్లఁ జేతు లెత్తి మ్రొక్కి
చేరి పుచ్చుకొనుఁడు చీరలు; సిగ్గు పో
నాడనేల? యెగ్గు లాడనేల?”
అనిన విని మానవతులు తమలోన.
“వ్రతముల్ చేయుచు నొక్క మాటయిన నెవ్వానిన్ విచారించినన్
వ్రతభంగంబులు మానునట్టి వరదున్ వామాక్షు లీక్షించియున్
గతచేలాప్లవనంబు నేడు వ్రతభంగం బంచు శంకించి ఫా
లతటన్యస్తకరాబ్జలై సరసలీలన్ మ్రొక్కి ర ట్లందఱున్.”
