అంత నొక్కనాడు నందాదులైన గోపకు లంబికావనంబునకు శక
టంబు లెక్కి జాతరకుం జని సరస్వతీనదీజలంబుల స్నానంబులు
చేసి, యుమామహేశ్వరుల నర్చించి కానికలిచ్చి బ్రాహ్మణులకు గో
హిరణ్య వస్త్రాన్న దానంబు లొసంగి, జలప్రాశనంబు చేసి, నియ
మంబున నుండ దైవయోగంబున నాఁకొని యొక్క మహోరగంబు
నిదురబోయిన నందునిం గఱచిమ్రింగనగ్గలింప నతఁడు కృష్ణకృష్ణేతి
వచనంబులం దన్ను విడిపింపు మని మొఱ యిడిన విని.
గోపకు లందఱు మేల్కొని
కోపముతోఁ బెద్దగుదెలఁ గొఱవుల మొత్తన్
తాపము నొందియు వదలక
పాపపు పెనుఁబాము నందుఁ బట్టె నృపాలా!
అ య్యవసరంబునఁ గృష్ణుండు దర్పించి పాద తాడనంబు చేసి
త్రొక్కిన సర్పంబు సర్పరూపంబు విడిచి విద్యాధరేంద్ర రూపంబుఁ
దాల్చి హరికిఁ మ్రొక్కిన నతనికి హరి యిట్లనియె.
“మండిత మూర్తితోఁ గనక మాలికతో శుభలక్షణుండవై
యుండెడు నీకు దుష్టపు మహోరగదేహ మిదేల వచ్చె? నె
వ్వండవు? నామ మెయ్యది? భవంబునకెద్దిమిషంబు? నాకునొం
డొండ యెఱుంగఁ జెప్పుము బుధోత్తమ! నీపని చోద్యమయ్యెడిన్”
అనిన వాఁడిట్లనియె “దేవా యేను సుదర్శనుండను విద్యాధరుండ
విమానారూఢుండ నై రూప సంప ద్గర్వంబులం జొక్కి దిక్కులం
జరించుచు నొక్కయెడ నాంగిరసులైన ఋషులం గురూపులైన
వారలం గని నగిన వారు నీవు రూపదర్పంబునం మమ్ము నగితివి
గావున మహాసర్పంబ వై యుండు మని శపించి పిదప నే వేడు
కొనిన యిట్లనిరి.
యదుకులమందు భక్తుల భయంబు హరించుటకున్ జనార్దనుం
డుదయము నొంది యీ యడవి కొక్క దినంబున రాఁగలండు త
త్పదమున నీవు దన్నఁబడి పన్నగ దేహముతోడఁ బాసి నీ
మొదలిటి మేనుఁ గాంచెదవు మూఢుఁడ! పొమ్మని రో! దయానిధీ!
నినుఁ జింతించిన విన్నఁ బేరుకొనినన్ నిర్మూలమై క్రుస్సి పా
పనికాయంబు వినష్టమౌ నఁట; భవత్పాదంబు నా మీఁదఁ బె
ట్టినఁ దద్భ్రాహ్మణశాపసంజనిత కౌటిల్యంబు దా నిల్చునే?
వనజాతేక్షణ! నేడు బాసె నురగత్వం బెల్ల నేఁ బోయెదన్.”
అని విన్నవించి హరికిఁ బ్రదక్షిణంబువచ్చి మ్రొక్కి, సుదర్శనుండు
దివంబునకుం జనియె, సర్పంబు వలన నందుండు విముక్తుండ
య్యెఁ; దత్ప్రకారంబు విని వెఱఁగుపడి గోపకులు దేవతామహోత్స
వంబు సమాప్తి నొందించి కృష్ణకీర్తనంబు చేయుచు మరల మంద
కుం జనిరి; అంత.
మఱి యొకనాటి రాత్రి బలమాధవు లుజ్జ్వల వస్త్రమాలికా
ధరులును లేపనాభరణధారులునై చని మల్లికాది పు
ష్పరసనిమగ్నమైన మధుపంబుల గీతము వించుఁ దద్వనాం
తరమున వెన్నెలన్ వ్రజనితంబిను లుండగఁ బాడి రింపుగన్.
ఆ పాట చెవుల సోఁకిన
నేపాటియు దేహలతల నెఱుఁగక దృగ్వా
చాపాటవములు చెడి పడి
రా పాటల గంధు లెల్ల నటవీవీధిన్.
