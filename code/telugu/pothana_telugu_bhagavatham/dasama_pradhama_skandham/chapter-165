అని మీకుం జెప్పు మని కృష్ణుండు చెప్పె” ననవుడు నుద్ధవునికి
గోపికలు సంతసించి యిట్లనిరి.
“ఇమ్ములనున్నవాఁడె హరి? యిక్కడి కెన్నడు వచ్చు” వచ్చి మా
యుమ్మలికంబు బాపునె” ప్రియుం డిట వచ్చెదనన్న సైఁతురె?
య మ్మథురాపురీ రమణు లడ్డము వత్తురుగాక చెల్లరే!
మమ్ము విధాత నిర్దయుఁడు మన్మథవేదన పాలు చేసెనే.
మఱచునొకో మదిం దలఁచి మాధవుఁ డా యమునాతటంబునం
దఱుచగు దివ్యసౌరభ లతా గృహసీమల నేము రాగ; మా
మఱువులనుండి నీడలకు మ మ్మెలయించి కలంచి దేహముల్
మఱచినఁ దేల్చి నూల్కొలిపి మన్మథలీలలఁ దేల్చు చందముల్.
నీతో నర్మగృహంబులం బలుకునే నే మెల్ల వంశోల్ల స
ద్గీతభ్రాంతలమై కళిందతనయా తీరంబునం జేరినం
జేతోజాతసుఖంబులం దనిపి మా చిత్తస్థితుల్ చూడ లీ
లాతంత్రఙ్ఞతఁ దాఁగి మెల్లన మదాలాపంబు లాలించుటల్.
ముచ్చట వేళలఁ జెప్పునె
యచ్చుగ మును నేము నోమునప్పుడు జలము
ల్జొచ్చిన మా చేలంబులు
మ్రుచ్చిలి యిచ్చిన విధంబు మూలం బెల్లన్.
ఏకాంతంబున నీదుపైఁ నొరిగి తా నేమేని భాషించుచో
మా కాంతుండు వచించునే రవిసుతామధ్యప్రదేశంబునన్
రాకాచంద్రమయూఖముల్ మెఱయఁగా రాసంబు మాతోడ నం
గీకారం బొనరించి బంధనియతిం గ్రీడించు విన్నాణముల్.
తనుఁబాసి యొక్కింతతడవైన నిటమీఁద
నేలపై మేనులు నిలువ వనుము
నేలపై మేనులు నిలువక యటమున్న
ధైర్యంబు లొక్కటఁ దలగు ననుము
ధైర్యంబు లొక్కటఁ దలఁగిన పిమ్మటఁ
జిత్తంబు లిక్కడఁ జిక్క వనుము
చిత్తంబు లిక్కడఁ జిక్కక వచ్చినఁ
బ్రాణంబు లుండక పాయు ననుము
ప్రాణములుపోవ మఱి వచ్చి ప్రాణవిభుఁడు
ప్రాణిరక్షకుఁ డగు తన్నుఁ బ్రాణులెల్ల
జేరి దూఱంగ మఱి యేమి జేయువాఁడు
వేగ విన్నప మొనరింపవే మహాత్మా!
తగులరె మగలను మగువలు?
దగులదె తను మున్ను గమల? దగవు విడిచియుం
దగిలిన మగువల విడుచుట
దగుదఁగ దని తగవు బలుకఁ దగుదువు హరికిన్.
విభుఁడు మా వ్రేపల్లె వీధుల నేతేరఁ
జూతుమే యొకనాడు చూడ్కు లలరఁ?
బ్రభుఁడు మాతో నర్మభాషలు భాషింప
విందుమే యొకనాఁడు వీను లలరఁ?
దనువులు పులకింప దయితుండు డాసినఁ
గలుగునే యొకనాఁడు కౌఁగలింపఁ?
బ్రాణేశు! మమ్మేల పాసితి వని దూఱఁ
దొరకునే యొకనాఁడు తొట్రుపడఁగ?
వచ్చునే హరి మే మున్న వనముఁ జూడఁ?
దలఁచునే భర్త మాతోడి తగులు తెఱఁగుఁ?
దెచ్చునే విధి మన్నాథుఁ దిట్టువడక?
యెఱుఁగ బలుకు మహాత్మ! నీ కెఱుఁగ వచ్చు.”
అని “దుఃఖార్ణవమగ్నంబయిన గోపకులంబు నుద్ధరింపుము రమా
నాథ” యని గోపికలు వగచి తదనంతరంబ మఱియు నుద్ధవ నిగ
దితంబు లయిన కృష్ణసందేశంబులవలన విరహవేదనలు విడిచి
యుద్ధవునింబూజించి; రిట్లు కృష్ణలీలావర్ణనలు చేయుచు వ్రేపల్లె
నుద్ధవుండు గొన్ని నెల లుండి నందాదుల వీడ్కొని మరలి రథా
రూఢుండై చనిచని.
సారమతిఁ బ్రణుతి జేయుచు
నారయ నుద్ధవుఁడు గాంచె నఘసంహారిన్
హారిన్ మథురానగర వి
హారిన్ రిపుజన మదాపహారిన్ శౌరిన్.
కని యధోచితంబుగా భాషించుచుఁ దనచేత నందాదులు పుత్తెం
చిన కానుకలు బలకృష్ణులకు నుగ్రసేనునికి వేఱువేఱ యిచ్చె నని
చెప్పి శుకుండు పరీక్షిన్నరేంద్రున కిట్లనియె.
