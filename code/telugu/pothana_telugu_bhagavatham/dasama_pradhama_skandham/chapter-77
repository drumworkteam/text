అనినవిని “మునీంద్రా! యేమి కారణంబునఁ గాళియుండు భుజగ
నివాసంబైన రమణకద్వీపంబు విడిచె? నతం డొక్కరుండును గరు
సర్పభీరువులైన జనులెల్ల నెలనెల
సరసభక్ష్యములు వృక్షముల మొదల
సర్పంబులకుఁ బెట్ట, సర్పంబులును మును
సర్పాంతకుఁడు దమ్ముఁ జంప కుండఁ
బ్రతిమాసమును దమ భాగ భక్ష్యంబు లా
పక్షిరాజున కిచ్చి బ్రతుకు చుండ,
విషవీర్యదుర్మదావిష్టుఁడై కాళియుఁ
డహికులాంతకుని పా లపహరించి
యీక తన పాలిభాగ మెల్లఁ దినిన
విని ఖగేంద్రుఁడు కోపించి “వీని తలలు
చీఱి చెండాడి భోగంబు చించివైచి
ప్రాణములఁ బాపి వచ్చెదఁ బట్టి” యనుచు.
అక్షీణ కనకసన్నిభ
పక్షయుగోద్భూత ఘోర పవమాన మహా
విక్షేప కంపితానే
కక్షోణిధరేంద్రుఁ డగుచు గరుడుఁడు వచ్చెన్.
వచ్చిన సర్పవైరిఁ గని వ్రాలక లేచి మహాఫణావళుల్
విచ్చి దృగంచలంబుల నవీనవిషాగ్నికణంబు లొల్కఁగా
నుచ్చలదుగ్రజిహ్వలు మహోద్ధతిఁ ద్రిప్పుచు నూర్పు లందుఁ గా
ర్చి చ్చెగయంగఁ బాఱి కఱచెన్ విహగేంద్రు నహీంద్రుఁ డుగ్రతన్.
కఱచిన భుజగము రదములు
విఱుగఁగ వదనముల విషము వెడలఁగ శిరముల్
పఱియలుగ నడిచె గరుడుఁడు
తఱిమి కనకరుచులు గలుగు తన డాఱెక్కన్.
ఇ ట్లహికులారాతి చేత వ్రేటుపడి వెఱచి పఱతెంచి కాళియుం డీ
గభీరంబైన మడుఁగుఁ జొచ్చె; మఱియు నొక్కవిశేషంబు గలదు.
మున్ను సౌభరి యను ముని యీ హ్రదంబునఁ
దపము చేయుచునుండ ధరణిలోన
నాకలిగొని పన్నగాంతకుఁ డొకనాడు
చనుదెంచి యందుల జలచరేంద్రు
నొడిసి భక్షించిన నున్న మీనము లెల్ల
ఖిన్నంబులై వగఁ గ్రిస్సి యున్నఁ
జూచి యా మునిరాజు శోకించి కోపించి
“గరుడుఁడు నేడాది గాఁగ నిందుఁ
జొచ్చి మీనంబులను మ్రింగఁజూచెనేనిఁ
జచ్చుగావుత” మని యుగ్రశాప మిచ్చెఁ
గాళియుం డొక్కఁడా శాపకథ నెఱుంగు
నితర భుజగంబు లెవ్వియు నెఱుఁగ వధిప!
అది కారణంబుగాఁ గాళియుం డా మడుఁగు చొచ్చియున్న, గో
మనుజ రక్షణార్థంబు కృష్ణుం డతని వెడలించెను; ఇట్లు దివ్య
గంధాంబర సువర్ణ మణిగణ మాలికాలంకృతుండయి, మడుఁగు
వెడలివచ్చిన మాధవుం గని, ప్రాణలాభంబులం బొందిన యింద్రి
యంబులుం బోలె, యశోదారోహిణీ సమేతలయిన గోపికలును,
నందసునందాదులయిన గోపకులును మూర్చలం బాసి, తేఱి,
తెప్పఱిలి, లేచి పరమానందంబులం బొందిరి; బలభద్రుండు
తమ్ముని యాలింగనంబుఁ జేసె నప్పుడు.
ఱంకెలు వైచె వృషభము ల
హంకారముతోడ; లేఁగ లట్టి ట్టుఱికెం;
బొంకముల నొప్పె ధేనువు;
లంకురితము లయ్యె దరువు లా హరి రాకన్.
“నీ సుతుఁడహిచే విడివడె
నీ సురుచిరభాగ్యమహిమ నిశ్చల” మనుచున్
భూసురులు సతులుఁ దారును
భాసుర వచనముల నందుఁ బలికి రిలేశా!
“నిన్నా యుగ్ర భుజంగమంబు గఱవన్ నీ వాపదం బొందుచున్
న న్నేమంటి తనూజ! యోడవుగదా నా కూన! నా తండ్రి! రా
వన్నా” యంచు శిరంబుమూర్కొని నిజాంకాగ్రంబుపై నిల్పుచున్
కన్నీ రొల్కఁగఁ గౌగలించెఁ దనయున్ గారాముతోఁ దల్లి దాన్.
