ఇట్లు పర్వత ప్రదక్షిణంబు చేసి గోపకులు మాధవసమేతులై
మందకుం జని; రంత మహేంద్రుం డంతయునెఱింగి మహాకోపం
బునఁ బ్రళయ ప్రవర్తకంబులగు సంవర్తకాది మేఘంబులం జీఱి
యిట్లనియె.
“పెరుగుల్ నేతులు ద్రావి క్రొవ్వి, భువి నాభీరుల్ మదాభీరులై
గిరిసంఘాత కఠోరపత్రదళనక్రీడా సమారంభ దు
ర్భర దంభోళిధరుం బురందరు ననుం బాటించి పూజింప క
గ్గిరికిం బూజలు చేసి పోయి రిదిగో కృష్ణుండు ప్రేరేఁపఁగన్.
గురు దేవ హీను బాలుని
గిరి భూజ ప్రముఖ వాసుఁ గృష్ణు ననీశుం
బరిమాణశీల కుల గుణ
విరహితుఁ జేపట్టి యింద్రు విడిచిరి గొల్లల్.
విమల ఘనతరాత్మవిఙ్ఞానవిద్యచే
నిగుడలేక యుడుప నిభము లగుచుఁ
గర్మమయములైన క్రతువుల భవ మహా
ర్ణవముఁ గడవఁ గోరినారు వీరు.
ఉద్యత్సంపద నమ్మి నందతన యోద్యోగంబునన్ వెఱ్ఱులై
మద్యాగంబు విసర్జనీయ మని రీ మర్త్యుల్ వడిన్ మీరు మీ
విద్యుద్వల్లులఁ గప్పి గర్జనములన్ వేధించి గోవుల్ జనుల్
సద్యోమృత్యువుఁ బొంద ఱా ల్గురియుఁడీ; శౌర్యంబ వార్యంబుగన్.
మీవెంట వత్తు నే నై
రావణనాగంబు నెక్కి రయ మొప్పంగా
దేవగణంబులతోడను
గోవిందుని మంద లెల్లఁ గొందలపెట్టన్.”
అని యిట్లు పలికి జంభవైరి సంరంభంబున దంభోళి జళిపించి,
బింకంబున శంకింపక, కిన్కతోడ సంకెలలు విప్పించిన, మహా
నిలప్రేరితంబులై చని, నందుని మందమీఁద నమోఘంబులైన
మేఘంబులు మహౌఘంబులై పన్ని, ప్రచండగతిఁ జండమరీచి
మండలంబుఁ గప్పి, దివినిండి, దిశ లావరించి, రోదోంతరాళంబు
నిరంతరనీరంధ్ర నిబిడాంధకారబంధురంబుగ నిరోధించి, బలిభం
జన ద్వితీయ పాదపల్లవభగ్నంబైన బ్రహ్మాండభాడంబు చిల్లుల
జల్లించినఁ, దొరఁగు బహిస్సముద్రసలిలనిర్ఝరంబుల వడుపున
నెడతెగక తోరంబులైన నీరధారలం గురియుచు శిలల వర్షించుచు,
బిడుగుల ఱువ్వుచు, మిఱ్ఱుపల్లంబులు సమతలంబులై,
యేకార్ణవంబు రూపునచూపి, నందు దుడు కడఁచుచు విలయ
శిఖిశిఖాసంరంభ విజృంభమాణవిద్యుల్లతావిలోకనంబుల మిఱు
మిట్లుగొని, సొమ్మసిలంబోవు లేగలును, లేఁగలకు మూతుల
డ్డంబులిడి ప్రళయభైరవ భేరీభాంకారభీషణంబులగు గర్జనఘోష
ణంబులఁ జెవుడుపడి చిందఱవందఱ లైన డెందంబులం గంది
కుంది వ్రాలు ధేనువులును, ధేనువుల వెనుక నిడుకొని దురంత
కల్పాంత కాలకేళీవిశాల కాలకంఠ గదా ఘాత ప్రభూతంబు లైన
నిర్ఘాతపాతంబులకు భీతంబులై హరికి మ్రొక్కి, రక్షరక్షేతి శబ్దం
బులు చేయు కైవడి విడువని జడింబడి, సైరింపక శిరంబులు
వంచుకొని, గద్గదకంఠంబుల నంభారవంబులు చేయు వృషభం
బులును, వృషభాది గోరక్షణంబు చేయుచు దుర్వారఘోర శిలా
సారంబుల సారంబులు జెడి శరీరంబులు భారంబులైన మ్రాను
పడు గోపకులును, గోపకులం బట్టుకొని దట్టంబైన వానగొట్టునం
బెట్టుపడి బడుగునడుములు నుసులుపడ వడవడ వడంకుచు
గోవిందునిం జీరు గోపికలును, గోపికాజన కఠినకుచకలశయుగ
ళంబుల మఱుంగునం దలలు పెట్టుకొని పరవశులైన శిశువు
లుంగలిగి, మహాఘోషంబుతోడ నష్టంబైన ఘోషంబుఁ జూచి ప్ర
బుద్ధులైన గోపవృద్ధులు కొందఱు దీనజనరక్షకుండైన పుండరీ
కాక్షునకు మ్రొక్కి యిట్లనిరి.
అక్కట! వానఁ దోగి వ్రజ మాకుల మయ్యెఁ గదయ్య! కృష్ణ! నీ
వెక్కడనుంటి? వింతదడవేల సహించితి? నీ పదాబ్జముల్
దిక్కుగ నున్న గోపకులు దీనత నొంద భయాపహారివై
గ్రక్కునఁ గావ కిట్లునికి కారుణికోత్తమ! నీకుఁ బాడియే?
ఈ యుఱుములు నీ మెఱుములు
నీ యశనీఘోషణములు నీ జలధారల్
నీ యాన తొల్లి యెఱుఁగము
కూయాలింపం గదయ్య! గుణరత్ననిధీ!
వారి బరు వయ్యె మందల
వారికి; నిదె పరులు లేరు వారింపంగా;
వారిద పటల భయంబును
వారిరుహదళాక్షా! నేడు వారింపఁగదే.
అనిన విని సర్వఙ్ఞుండైన కృష్ణుం డంతయు నెఱింగి.
“తన్నొక యింతగైకొనరు; తప్పిరి; యాగము చేసి” రంచుఁ దా
మిన్నుననుండి గోపకులమీఁద శిలల్ గురియించుచున్న వాఁ
డున్నత నిర్జరేంద్రవిభవోద్ధతి గర్వనగాధిరూఢుడై
కన్నులఁ గానఁ డింద్రుఁ డిటు; గర్వపరుం డొరుఁగాన నేర్చునే?
దేవత లందఱు నన్నునె
సేవింతురు; రాజ్యమదముఁ జెందరు; చెఱుపం
గా వలదు; మానభంగముఁ
గావింపఁగ వలయు శాంతి గలిగెడుకొఱకై.
అని చింతించి శిలావర్షహతులై శరణాగతులైన ఘోషజనుల
రక్షించుట తగ వని, సకలలోకరక్షకుండైన విచక్షణుండు.
“కలఁగకుఁడీ వధూజనులు; కంపము నొందకుఁడీ వ్రజేశ్వరుల్;
తలఁగకుఁడీ కుమారకులు; తక్కినవారలు ఱాలవానచే
నలయకుఁడీ; పశువ్రజము నక్కడ నక్కడ నిల్వనీకుఁడీ;
మెలుపున మీకు నీశ్వరుఁడు మేలొసఁగుం గరుణార్ద్రచిత్తుఁడై.”
