ఒకనాడు బలభద్రుఁ డొక్కఁడు రాకుండ
గోపాలకులు దానుఁ గూడి కృష్ణుఁ
డడవికిఁ జని యెండ నా గోవులును గోప
కులు నీరుపట్టునఁ గుంది డస్సి
కాళిందిలో విషకలిత తోయముఁ ద్రావి
ప్రాణానిలంబులు పాసి పడిన
యోగీశ్వరేశుండు యోగివంద్యుఁడు గృష్ణుఁ
డీక్షణామృతధార లెలమిఁ గురిసి
పశుల గోపకులను బ్రతికించె మరలంగ;
వారుఁ దమకుఁ గృష్ణువలన మరలఁ
బ్రతుకు గలిగెనంచు భావించి సంతుష్ట
మానసములఁ జనిరి మానవేంద్ర!
కాళియఫణిదూషిత యగు
కాళిందిఁ బవిత్రఁ జేయఁగా నుత్సుకుఁడై
కాళిందీజలవర్ణుండు
కాళియు వెడలంగ నడిచెఁ గౌరవముఖ్యా!”
అనిన “నయ్యగాధజలంబుల వలన మాధవుం డెట్టి నేర్పున
సర్పంబు దర్పంబు మాపి వెడలించె, నందుఁ బెద్దకాలంబా వ్యాళం
బేల యుండె? నెఱిగింపుము.
తొఱ్ఱులఁ గాచిన నందుని
కుఱ్ఱని చరితామృతంబు గొనకొని చెవులన్
జుఱ్ఱంగఁ దనివి గల్గునె;
వెఱ్ఱుల కైనను దలంప? విప్రవరేణ్యా!”
అనిన శుకుం డిట్లనియె.
“మానవేశ్వర! యొక్క మడుఁగు కాళిందిలోఁ
గల; దది యెప్పుడుఁ గాళియాహి
విషవహ్నిశిఖలచే వేచు చుండును; మీఁదఁ
పఱతెంచినంతన పక్షులైనఁ
బడి మ్రగ్గు; నందుఁ దద్భంగశీకరయుక్త
పవనంబు సోఁకినఁ బ్రాణు లెవ్వి
యైన నప్పుడ చచ్చు; నట్టి యా మడుఁగులో
నుదకంబు పొంగుచు నుడుకు చుండుఁ
జూచి వెఱగంది కుజనుల స్రుక్కఁ జేయ
నవతరించిన బలువీరుఁ డాగ్రహించి
భుజగవిషవహ్ని దోషంబుఁ బొలియఁజేసి
సుజలఁ గావించి యా నదిఁ జూతు ననుచు.
కృతనిశ్చయుండై, పూర్వజన్మ భాగ్యంబునం దన చరణ సంస్ప
ర్శనంబునకు యోగ్యంబై, తత్సమీపంబున విశాల విటప శాఖా
కదంబంబుతో నున్న కదంబభూజంబు నెక్కి.
