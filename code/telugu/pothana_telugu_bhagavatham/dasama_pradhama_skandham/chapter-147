ఇట్లగ్గలంబగు నగ్గలిక డగ్గఱిన మల్లునిం గని మెల్లన మొల్లం బగు
బీరంబు వెల్లిగొన, వల్లవీవల్లభుం డుల్లసిల్లి బాహునాదంబున రో
దోంతరాళంబు పూరించి మించి కవిసెన ట్లిద్దఱు నుద్దవిడి నున్నత
విషమంబులగు ఠాణలిడి, కరి కరియును, హరి హరియును గిరి
గిరియునుం దాఁకు వీఁకందలపడి యితరేతర హేతిహింసితంబుల
గు దవానలంబుల తెఱంగునఁబరస్పర దీర్ఘనిర్ఘాత ఘట్టితంబులగు
మహాభ్రంబుల విభ్రమంబున నన్యోన్యతుంగతరంగ తాడితంబు
లగు కల్పాంతకాల సముద్రంబుల రౌద్రంబున నొండరుల ముష్టి
ఘట్టనంబుల ఘట్టితశరీరులై దద్దరిలక డగ్గఱి గ్రద్దన న య్యిద్దఱుం
దిరుగు నెడ హరి చొచ్చి పేర్చి యార్చి జెట్టిం బట్టి పడం దిగిచి
పాదంబుల జాడించి సముల్లాసంబున నెసకంబునకు వచ్చిన మె
చ్చి నొచ్చి యచ్చపలుండు మీఱి మోర సారించి తెరలక పొరలం
ద్రొబ్బిన నబ్బలానుజుండుబ్బి గొబ్బున మేను వర్ధిల్ల నర్దాంగకంబు
ననుండి జానువుల నొత్తుచు నురవడింగరవడంబుననున్ననా దు
ర్నయుండును “బాల మేలుమే”లని లీలంగాలు చొరనిచ్చి త్రోచినం
జూచి యేచి ఖేచరు లగ్గించి యుగ్గడింప న గ్గోపకుమారుండు పాట
వంబున రాటవంబునకుంజని వెన్నెక్కి నిక్కిన న క్కంసభటుండు
మదజల రేఖాబంధురంబగు గంధసింధురంబు చందంబునఁ పదం
బును బదంబునం జాఁపి కరంబునుగరంబున గ్రహించి సహించి వ
హించి నైపుణ్యంబున లోపలం దిరిగి యట్టిట్టు దట్టించిన దిట్టతనం
బునం దిటవు దప్పక న ప్పద్మలోచనుండు కేడించి యేచి సమత
లంబున వైచి ప్రచండం బగు వాని పిచండంబు వాగించి కాలఁధి
క్కరించి డొక్కరంబు గొనిన నయ్యభ్యాసి సభ్యులు సన్నుతింపంగ్ర
మ్మరించి జడ్డనఁ గాలడ్డగించి రక్షించుకొనిన నా రక్షోవైరి వైరికటిచే
లంబు పట్టి యెత్తి యొత్తి నడుమ రాగెయిడి, సందుబెట్టి నవ్విన
నవ్విరోధి కాలుకాలిలోనిడి వేధించి నిరోధించిన నిరోధంబుఁ బాసి
తిరిగిన వసుదేవుపట్టి పట్టిసంబుఁ గొని దట్టించిన నుబ్బరిక చేసి
చాణూరుండు హరికరంబుపట్టి హుమ్మని నెమ్మొగంబునం గాలిడి
మీఁదైనం గేళీ బాలకుండు కాలుగాల నివారించి మీఁదై నెగడియుం
డియునుండక దుర్వారబలంబున విదలించిలేచి గృహీతపరిపంథి
చరణుండయి విపక్షుని వక్షంబు వజ్రివజ్ర సన్నిభంబగు పిడికిటం
బొడిచిన వాఁడు వాఁడిచెడక విజృంభించి యంభోరాశి మధనంబు
నందిరుగు శైలంబు పోలిక నేల జిఱజిఱందిరిగి తన్నిన వెన్నుండు
కుప్పించి యుప్పరం బెగసి మీఁద నుఱికిన నతండు కృష్ణపాద
సంధి పరిక్షిప్తపాదుండై యెగసి లేచి సముద్ధతుండయ్యె నయ్యెడ.
బలభద్రుఁడు ముష్టికుఁడును
బలములు మెఱయంగఁ జేసి బాహాబాహిం
బ్రళయాగ్నుల క్రియఁ బోరిరి
వెలయఁగ బహువిధములైన విన్నాణములన్.
ఇ వ్విధంబున.
వల్లవులు పెనఁగి రున్నత
గల్లులతో భిన్నదిగిభకరవల్లులతో
మల్లురతో రిపుమానస
భల్లులతో భీతగోపపల్లులతోడన్.
