అనుచు యవనుఁ డట్టహాసంబు గావించి
చటుల కఠిన కులిశ సదృశమైన
పాదమెత్తి తన్నెఁ బాఱి తద్దేహంబు
నగగుహం బ్రతిస్వనంబు నిగుడ.
తన్నిన లేచి నీల్గి కనుదమ్ములు మెల్లన విచ్చి లోపలన్
సన్నపు గిన్క వర్ధిల దిశ ల్గని దృష్టిసమిద్ధవిగ్రహో
త్పన్న మహాగ్ని కీలముల భస్మముచేసె నతండు సాయక
చ్ఛిన్నవిరోధికంఠవను శ్రీభవనున్ యవనున్ లఘుక్రియన్.
ఇట్లేక క్షణమాత్రంబున యవనుండు నీఱయ్యె” ననిన విని రాజు
యిట్లనియె.
“ఎవ్వఁడాతఁ” డతని కెవ్వండు దండ్రి? ఘో
రాద్రిగుహకు నేటి కతఁడు వచ్చి
నిద్రపోయె? యవను నిటు గాల్ప నెట్లోపెఁ?
దెలియఁ బలుకు నాకు ధీవరేణ్య!”
అనినం బరీక్షిన్నరేంద్రునకు నతికుతూహలంబుతో శుకయోగివ
ర్యుం డిట్లనియె “నిక్ష్వాకు కులసంభవుండు మాధాత కొడుకు ము
చికుందుం డను రాజు రాక్షసభీతులైన వేల్పులం బెద్దగాలంబు
సంరక్షించిన మెచ్చి వారమరలోకరక్షకుండైన యా రాజకుమారుని
కడకుం జేరి వరంబు వేఁడు మనిన వారలం గనుంగొని మోక్షపదం
బడిగిన వార లతని కిట్లనిరి.
జగతిన్ నిర్గతకంటకం బయిన రాజ్యంబున్ విసర్జించి శూ
రగణాగ్రేసర! పెద్దకాలము మమున్ రక్షించి తీలోన నీ
మగువ ల్మంత్రులు బంధులున్సుతులు సంబంధుల్ భువిన్లేరు కా
లగతిం జెందిరి; కాల మెవ్వరికి దుర్లంఘ్యంబు దా నారయన్.
కాలము ప్రబలురకును బలి
కాలాత్ముం డీశ్వరుం డగణ్యుఁడు జనులం
గాలవశులఁగాఁ జేయును
గాలముఁ గడవంగలేరు ఘను లెవ్వారున్.
వర మిచ్చెచద మర్థింపుము
ధరణీశ్వర! మోక్షపదవి దక్కను మే మె
వ్వరమును విభులముగా మీ
శ్వరుఁ డగు హరి దక్క మోక్షసంగతిఁ జేయన్.
అని పలికిన దేవతలకు, నమస్కరించి ముచికుందుఁడు నిద్రఁ గోరి
దేవదత్త నిద్రావశుండయ్యి పర్వతగుహాంతరాళంబున శయనించి
యుండె; యవనుండు నీఱయిన పిమ్మట హరి ముచికుందుని
ముందఱ నిల్చిన.
వనరుహలోచను వైజయంతీదామ
శోభితు రాకేందు సుందరాస్యు
మకరకుండలకాంతి మహితగండస్థలుఁ
గౌస్తుభగ్రైవేయు ఘనశరీరు
శ్రీవత్సలాంఛనాంచితవక్షు మృగరాజ
మధ్యుఁజతుర్భాహు మందహాసుఁ
గాంచనసన్నిభకౌశేయవాసు గాం
భీర్యసౌందర్యశోభితుఁ బ్రసన్ను
న మ్మహాత్ముఁ జూచి యాశ్చర్యమును బొంది
తన్మనోఙ్ఞదీప్తిఁ దనకుఁ జూడ
నలవిగాక చకితుఁడై యెట్టకేలకుఁ
బలికెఁ బ్రీతి నవనిపాలకుండు.
“శశివో? యింద్రుఁడవో? విభావసుఁడవో? చండప్రభారాశివో?
శశిచూడామణివో? పితామహుఁడవో? చక్రాంకహస్తుండవో?
దిశలున్ భూమియు మిన్ను నిండె నిదె నీ తేజంబుఁ జూడంగ దు
ర్వశ; మెవ్వండ విటేల వచ్చి తిచటన్ వర్తించె దేకాకివై.
ఈ యడవి విషమకంటక
భూయిష్ఠము ఘోరసత్వపుంజాలభ్యం
బో! యయ్య! యెట్లు వచ్చితి?
నీ యడుగులు కమలపత్రనిభములు జూడన్.
మహాత్మ! యేను నీకు శుశ్రూషణంబుజేయం గోరెద నీ జన్మగోత్రం
బు లెఱింగింప నే నర్హుండనైన నెఱింగింపు; నే నిక్ష్వాకువంశ సంభ
వుండను; మాంధాతృ నందనుండను; ముచికుందుం డనువాఁడ;
దేవహితార్థంబు చిరకాల జాగరశ్రాంతుండనై నిద్ర నొంది యింద్రియ
సంచారంబులు మఱచి.
ఏ నిద్రించుచు నుండ నొక్క మనుజుం డేతెంచి దుష్కర్ముఁడై
తా నీఱై చెడె నాత్మకిల్బిషమహాదావాగ్నిచే నంతటన్
శ్రీనాథాకృతివైన నిన్నుఁ గని వీక్షింప న్నశక్తుండనై
దీనత్వంబును జెందితిన్ ననుఁ గృపాదృష్టిన్ విలోకింపవే.
అనిన విని మేఘగంభీరభాషల హరి యిట్లనియె.
“భూరజంబులనైన భూనాథ! యెన్నంగఁ
జనుఁ గాని నా గుణ జన్మ కర్మ
నామంబు లెల్ల నెన్నంగ నెవ్వరుఁ జాల
రదియేల; నాకును నలవిగాదు
నేలకు వ్రేగైన నిఖిల రాక్షసులను
నిర్జించి ధర్మంబు నిలువఁబెట్ట
బ్రహ్మచే మున్ను నేఁ బ్రార్థింపఁబడి వసు
దేవునింటను వాసుదేవుఁ డనఁగ
గరుణ నవతరించి కంసాఖ్యతో నున్న
కాలనేమిఁ జంపి ఖలుల మఱియు
ద్రుంచుచున్నవాఁడఁ దొడరి నీ చూడ్కి నీ
ఱైనవాఁడు కాలయవనుఁ డనఘ!
వినుము; తొల్లియు నీవు నన్ను సేవించిన కతంబున నిన్ననుగ్ర
హింప నీ శైలగుహకు నేతెంచితి; నభీష్టంబులైన వరంబు లడుగు
మిచ్చెద మద్భక్తులగు జనులుగ్రమ్మఱ శోకంబునకర్హులుగా రనిన
హరికి ముచికుందుండు నమస్కరించి, నారాయణదేవుం డగుట
యెఱింగి యిరువదియెనిమిదవ మహాయుగంబున నారాయణుం
డవతరించు నని మున్ను గర్గుండు చెప్పుటఁ దలచి.
