అంత నా రాత్రి మథురానగరంబున నక్రూరుండు వసియించి మరు
నాడు రేపకడ లేచి నిత్యకృత్యంబు లాచరించి రథం బెక్కి కదలి
నందగోకులంబునకుం బోవుచుం దెరువునం దనలో నిట్లనియె.
“ఎట్టి తపంబుఁ జేయఁబడె? నెట్టి చరిత్రము లబ్దమయ్యెనో?
యెట్టి ధనంబు లర్హులకు నీఁబడెనో తొలిబామునందు; నా
యట్టి వివేకహీనునకు నాదిమునీంద్రులు యోగదృష్టులం
బట్టఁగలేని యీశ్వరుని బ్రహ్మమయున్ హరిఁ జూడఁ గల్గెడిన్.
సూరులు దొల్లి యే విభుని శోభితపాదనఖ ప్రభావళిం
జేరి భవాంధకారములఁ జిక్కక దాఁటుదు రట్టి దేవునిన్
వైరముతోడనైనఁ బిలువన్ ననుఁ బంచి శుభంబుఁ జేసె ని
ష్కారణ ప్రేమతోడ; నిదె కంసునిఁ బోలు సఖుండు గల్గునే.
“ఇతడాఁ కంసునిచేతఁ బంపువడి నన్ హింసింప నేతెంచినాఁ
డతిదుష్టుం” డని చూచునో? సకలభూతాంతర్బహిర్మధ్య సం
గతుఁ డౌటం దలపోసి నన్ను సుజనుంగాఁ జూచునో? యెట్టి యు
న్నతిఁ గావించునొ? యేక్రియం బలుకునో? నా భాగ్య మెట్లున్నదో?
అని మఱియును.
“అలకభ్రాజితమై సుధాంశునిభమై హాసప్రభోద్దామమై
జలజాక్షంబయి కర్ణకుండలవిరాజద్గండమై యున్న యా
జలజాతాక్షు ముఖంబు చూడఁగలుగున్ సత్యంబుపో నాకు నా
వలది క్కేగుచు నున్న వీ వనమృగవ్రాతంబు లీ త్రోవలన్.
మాపటివేళ నేను చని మాధవుపాదసమీప మందు దం
డాపతితుండనైన నతఁ డాశుగకాలభుజంగవేగ సం
తాపిత భక్తలోకభయదారణమైన కరాబ్జ మౌదలన్
మోపి హసించి నా కభయముం గృపతోడుత నీయకుండునే?”
అని మఱియు నక్రూరుం డనేకవిధంబుల గోవింద సందర్శనంబు
గోరుచు నమంద గమనంబున సుందర స్యందనారూఢుండయి
