అనిన విని రామకృష్ణులు గుర్వర్థంబుగా దుర్వారరథారూఢులై
రయంబునం జని రౌద్రంబున సముద్రంబుఁ జేరి యిట్లనిరి.
“సాగర! సుబుద్ధితోడను
మా గురుపుత్రకునిఁ దెమ్ము మా ఱాడిన నీ
వాగడ మవుదువు దుస్సహ
వేగరణాభీలనిశితవిశిఖాగ్నులకున్.”
అనిన వారలకు జలరాశి యిట్లనియె.
“వంచన యేమి లేదు యదువల్లభులార! ప్రభాసతీర్థమం
దంచితమూర్తి విప్రసుతుఁ డాఢ్యుఁడు తోయములాడుచుండ ను
త్సంచలితోర్మి యొక్కటి ప్రచండగతిం గొనిపోయెఁ బోవఁగాఁ
బంచజనుండు మ్రింగె నతిభాసురశీలుని విప్రబాలునిన్.”
అని వాని వసియించు చో టెఱింగించిన.
శంఖారావముతోడఁ బంచజనుఁ డాశంకించి చిత్తంబులో
వంఖిన్నుండయి వార్థిఁ జొచ్చె దహనజ్వాలాభ హేమోజ్జ్వల
త్పుంఖాస్త్రంబునఁ గూల్చి వాని జఠరంబున్ వ్రచ్చి గోవిందుఁ డ
ప్రేంఖచ్చిత్తుఁడు బాలుఁ గానక గురుప్రేమోదితోద్యోగుఁడై.
దానవుని దేహజం బగు
మానిత శంఖంబుఁ గొనుచు మసలక బలుఁడుం
దో నేతేరఁగ రథి యై
దానవరిపుఁ డరిగె దండధరుపురికి నృపా!
చని సంయమనీనామ నగరంబు చేరి తద్వారంబునఁ బ్రళయకాల
మేఘగంభీర నినద భీషణం బగు శంఖంబు పూరించిన విని వెఱఁ
అస్మద్బాహుబలంబుఁ గైకొనక శంఖారావమున్ మానసా
పస్మారంబుగ నెవ్వఁ డొక్కొ నగరప్రాంతంబునం జేసె? మ
ద్విస్మేరాహవరోషపావకునిచే విధ్వస్తుఁడై వాఁడు దా
భస్మంబై చెడు నంచు నంతకుఁడు కోపప్రజ్వలన్మూర్తియై.
వచ్చి రామకృష్ణులం గని వారు లీలామనుష్యు లైన విష్ణుమూర్తు
లని యెఱింగి; భక్తితోడ శుశ్రూష చేసి సర్వభూతమయుం డగు
కృష్ణునకు నమస్కరించి “యేమి చేయుదునానతి” మ్మనిన న
మహాత్ముండు యిట్లనియె.
“చెప్పెద మా గురునందనుఁ
దప్పుగలుగఁ జూచి నీవు దండనమునకుం
దెప్పించినాఁడ వాతని
నొప్పింపుము మాకు వలయు నుత్తమచరితా!”
