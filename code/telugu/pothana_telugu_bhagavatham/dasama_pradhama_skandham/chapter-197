రాజీవలోచనుఁడు హరి
రాజసమూహముల గెల్చి రాజస మొప్పన్
రాజిత యగు తన పురికిని
రాజాననఁ దెచ్చె బంధురాజి నుతింపన్.
అంత నయ్యాదవేంద్రుని నగరంబు సమారబ్ద వివాహ కృత్యంబును
బ్రవర్తమాన గీత వాద్య నృత్యంబును, బ్రతిగృహాలంకృతాశేష నర
నారీ వర్గంబును, బరిణయమహోత్సవ సమాహూయమాన మహీ
పాల గజఘటా గండమండల దానసలిలధారాసిక్త రాజమార్గంబు
ను బ్రతిద్వార మంగళాచార సంఘటిత క్రముక కదళికా కర్పూర
కుంకుమాగరు ధూపదీప పరిపూర్ణకుంభంబును, విభూషిత సకల
గృహవేదికా కవాట దేహళీ స్తంభంబును, విచిత్ర కుసుమాంబర
రత్నతోరణ విరాజితంబును, సముద్ధూత కేతన విభ్రాజితంబును
నై యుండె; న వ్వసరంబున.
ధ్రువకీర్తిన్ హరి పెండ్లియాడె నిజ చేతోహారిణిన్ మాన వై
భవ గాంభీర్య విహారిణిన్ నిఖిల సంపత్కారిణిన్ సాధు బాం
ధవ సత్కారిణిఁ బుణ్యచారిణి మహాదారిద్ర్య సంహారిణిన్
సువిభూషాంబర ధారిణిన్ గుణవతీచూడామణిన్ రుక్మిణిన్.
సతులుం దారును బౌరులు
హితమతిఁ గానుకలు దెచ్చి యిచ్చిరి కరుణో
న్నత వర్ధిష్ణులకును మా
నిత రోచిష్ణులకు రుక్మిణీకృష్ణులకును.
హరి పెండ్లికిఁ గైకేయక
కురు సృంజయ యదు విదర్భ కుంతి నరేంద్రుల్
పరమానందముఁ బొందిరి
ధరణీశులలోన గాఢతాత్పర్యమునన్.
హరి యీ తెఱఁగున రుక్మిణి
నరుదుగఁ గొనివచ్చి పెండ్లియాడుట విని దు
ష్కరకృత్య మనుచు వెఱగం
దిరి రాజులు రాజసుతులు దిక్కుల నెల్లన్.
అనఘ! యాదిలక్ష్మి యైన రుక్మిణితోడఁ
గ్రీడ సలుపుచున్న కృష్ణుఁ జూచి
పట్టణంబులోని ప్రజ లుల్లసిల్లిరి
ప్రీతు లగుచు ముక్తభీతు లగుచు.
అని చెప్పి.
