నిబ్బరపు దప్పి మంటలు
ప్రబ్బిన ధృతి లేక నేత్ర పద హస్తంబుల్
గొబ్బున వివృతములుగ నా
గుబ్బనుచున్నట్టి కూఁతఁ గూలె న్నేలన్.
అదరెం గొండలతోడ భూమి; గ్రహతారానీకముల్ మింటిపై
బెదరెన్; దిక్కుల మారుమ్రోత లెసఁగెన్; భీతిల్లి లోకంబులుం
గదలం బాఱెను; వజ్రభిన్నగిరిరేఖం బూర్వదేహంబుతోఁ
ద్రిదశధ్వంసిని గూలి కుయ్యిడిన దద్దీర్ఘోరుఘోషంబునన్.
అప్పుడు దెప్పరమగు నా
చప్పుడు హృదయములఁ జొచ్చి సందడిపెట్టన్
ముప్పిరిఁగొనిపడి రెఱుకలు
దప్పి ధరన్ గొల్ల లెల్లఁ దల్లడపడుచున్
ఆ జఱభి రండ రక్కసి
నైజశరీరంబు నేల నలియంబడినన్
యోజనమున్నర మేర ధ
రాజంబులు నుగ్గులయ్యె రాజవరేణ్యా!
దారుణ లాంగూలదండ దంతంబులు
నగ గహ్వరముఁ బోలు నాసికయును
గండశైలాకృతి గల కుచయుగమును
విరిసి తూలెడు పల్ల వెండ్రుకలును
జీఁకటినూతులఁ జెనయు నేత్రంబులుఁ
బెనుదిబ్బఁ బోలెడి పెద్ద పిఱుఁదుఁ
జాఁగుకట్టలఁ బోలు చరణోరుహస్తంబు
లింకినమడువుతో నెనయు కడుపుఁ
గలిగి షట్క్రోశ దీర్ఘమై కదిసి చూడ
భయదమగు దాని ఘనకళేబరముఁ జూచి
గోపగోపీజనంబులు గుంపుగూడి
బెగడుచుండిరి మనముల బెదురు గదిరి.
ఇ వ్విధంబునన్.
ఆ తఱిఁ గుడువఁగ నడచెను
నూతనఫుల్లాబ్జలోచనుఁడు హరి మృత్యు
ద్యోతనఁ గృతమునిసముదయ
యాతనఁ బూతన నెఱింగి యాతనలీలన్.
విషధరరిపుగమనునికిని
విషగళసఖునికిని విమల విషశయనునికిన్
విషభవభవజనకునికిని
విషకుచచనువిషముఁగొనుట విషమే తలపఁన్?
అంత నా గోపగోపీజనంబులు దెలిసి రోహిణీయశోదలం గూడుకొని
బెగ్గడిలక డగ్గఱి.
నేలంగూలిన దాని పెన్నురముపై నిర్భీతిఁ గ్రీడించు నో!
బాలా! రమ్మని మూపుఁ జేర్చుకొని సంస్పర్శించి యూరార్చుచున్
గోలాంగూలముఁ ద్రిప్పి గోవురజమున్ గోమూత్రముం జల్లి త
ద్బాలాంగంబుల గోమయం బలఁది రా పండ్రెండు నామంబులన్.
మఱియు నంతటం దనియక గోపిక లాచమనంబు జేసి దక్షులై,
మునుపుగాఁదమకు రక్షాకరంబగు బీజన్యాసంబుచేసికొని, చిన్ని
యన్న నీ యడుగు లజుండును జానువు లననిలుండును దొడల
యఙ్ఞుండును, గటితలం బచ్యుతుండును, గడుపు హయాస్యుం
డును, హృదయంబు కేశవుండు, నురము నీశుండును, గంఠంబు
నినుండును, భుజంబుల జతుర్భుజుండును, ముఖంబు త్రివిక్ర
ముండును, శిరం బీశ్వండును రక్షింతురు; ముందు చక్రియు,
వెనుక గదాధరుండైన హరియుఁ, బార్శ్వంబుల ధనుర్ధరుండైన
మధువైరియు నసిధరుండగు జనార్దనుండును, గోణంబుల శంఖ
చక్రగదాధరుండైన యురుగాయుండును, మీఁదు నుపేంద్రుడును
గ్రిందు దార్క్ష్యుండు, నంతటను హలధరుండగు పురుషుండును
గాతురు; నీ యింద్రియంబుల హృషీకేశుండును, బ్రాణంబుల
నారాయణుండును, జిత్తంబు శ్వేతద్వీపపతియును, మనంబు
యోగీశ్వరుండును, బుద్ధిని బృశ్నిగర్భుండు, నహంకారంబున
భగవంతుండైన పరుండును బాలనంబుచేయుదురు; నీవు క్రీడిం
చునెడ గోవిందుండును, శయనించు తఱి మాధవుండును, నడ
చువేళ వైకుంఠుండును, గూర్చున్న సమయంబున శ్రీపతియును,
గుడుచు కాలంబున సర్వభక్షకుం డయిన యఙ్ఞభుజుండు నే
మఱకుండుదురు; నిన్నుఁ బేర్కొనిన దుస్వప్న వృద్ధబాలగ్రహం
బులును, గూశ్మండ, డాకినీ, యాతుధానులును భూత ప్రేత
యక్ష రాక్షస పిశాచ వినాయకులును, గోటరాదులును జ్యేష్ఠాది
భూతనాథులును, మాతృకాదిగణంబులు నశియింతురు; నీ
యందుఁ బ్రాణేంద్రియ శరీరనిరోధంబు లైన యున్మాదంబులు
నపస్మారంబులును మహోత్పాతంబులును బొందకుండుంగావుత
యని రక్షచేసి దీవించి రంత.
ఆ పెద్ద వేడబంబుల
పాపనికిని జన్నుఁగుడిపి పానుపుపై సం
బ్రాపించి కప్పి “కూరుకు
మో పాపఁడ!” యని యశోద యొయ్యనఁ బాడెన్.
అంత నందుండు మొదలయిన గోపకులు మథురనుండి వచ్చి
రక్కసి మేనుఁ గని వెఱఁగుపడి “మున్ను వసుదేవుం డుత్పాతం
బులెఱింగి చెప్పె; నతండు మహాయోగి” యని పొగిడి కఠోరం
బగు పూతన యొడలు గుఠారంబుల నఱకి తమ కుటీరంబుల
కుం దవ్వగు ప్రదేశంబున పటీరంబుల దహనంబు సంగ్రహించి
దహించిరి అంత.
పొగిలిపొగిలి కాలు మగువదేహంబున
నగరు పరిమళముల పొగలు వెడలె
దేహకల్మషములు శ్రీహరి ముఖమునఁ
ద్రావఁబడుటఁ జేసి భూవరేణ్య!
హరి దనమీఁదం బదములు
గరములు నిడి చన్నుగుడిచి కదిసినమాత్రన్
హరిజనని పగిదిఁ బరగతి
కరిగెను దురితములు బాసి యసురాంగనయున్.
వెన్నుని కొకమఱి విషమగు
చన్నిచ్చిన బాలహంత్రి చనెనట దివికిన్
వెన్నునిఁ గని పెంచుచుఁ దన
చన్నిచ్చిన సతికి మఱియు జన్మము గలదే?
హరిఁగని చన్నులు గుడిపెడి
తరుణులు ప్రాపించు పదము తలఁపఁగ వశమే?
హరి యారగించుటకుఁ బా
ల్గురిసిన ధేనువులు ముక్తి కొనలఁ జరించున్.
ఆ పూతన మెయిగంధము
గోపాలు రెఱింగి “యిట్టి కువనిత యొడలం
దీపాటి స్వాదుగంధము
ప్రాపించెనె” యనుచుఁ జనిరి పల్లెల కధిపా!
అంత నందుండు పరమానందంబున నింటికిఁ జని వ్రేతలచేత
రక్కసిచేత లన్నియు నెఱంగి వెఱఁగుపడి పాపని లేపి శిరంబు
మూర్కొని ముద్దాడి ముదంబున నుండె;” నని చెప్పిన విని
పరీక్షిన్న రేంద్రుఁ డిట్లనియె.
“ఏయే యవతారంబుల
నే యే కర్మములు జేసె నీశుఁడు హరి భ
ద్రాయతనము లన్నియు వినఁ
బాయదు చిత్తంబు చెవులపండువు లయ్యెన్.
ఉరుసంసారపయోనిధి
తరణంబులు పాపపుంజ దళనంబులు శ్రీ
కరణంబులు ముక్తి సమా
చరణంబులు బాలకృష్ణు సంస్మరణంబుల్.”
అని “తరువాత బాలకృష్ణుం డేమి చేసె నా యందుఁ గృప గల
దేనిం జెప్పవే” యని యడిగిన రాజునకు శుకుం డిట్లనియె.
