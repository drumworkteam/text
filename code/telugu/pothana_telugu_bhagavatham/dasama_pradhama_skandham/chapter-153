అని విలపించుచున్న రాజవల్లభల నూరార్చి, జగద్వల్లభుండైన
హరి కంసాదులకుం బరలోకసంస్కారంబులు చేయం బనిచి దేవకీ
వసుదేవుల సంకలియలు విడిపించి, బలభద్ర సహితుండై వారల
కుం బ్రణామంబులు చేసిన.
కని లోకేశులుగాని వీరు కొడుకు ల్గారంచుఁ జిత్తంబులన్
జనయిత్రీ జనకుల్ విచారపరులై శంకింపఁ గృష్ణుండు దా
జనసమ్మోహినియైన మాయఁ దదభిఙ్ఞానంబు వారించి యి
ట్ల నియెన్ సాగ్రజుఁడై మహావినతుఁడై యానందసంధాయియై.
“మమ్ముఁ గంటిరిగాని మా బాల్య పౌగండ
కైశోర వయసులఁ గదిసి మీర
లెత్తుచు దించుచు నెలమి మన్నించుచు
నుండు సౌభాగ్యంబు నొంద రైతి;
రాకాంక్ష గలిగియు న్ననది దైవయోగంబు
తల్లిదండ్రుల యొద్ద తనయు లుండి
యే యవసరమున నెబ్బంగి లాలితు
లగుచు వర్ధిల్లుదు రట్టి మహిమ
మాకు నిన్నాళ్ళు లే దయ్యె మఱియు వినుఁడు
నిఖిల పురుషార్థహేతువై నెగడుచున్న
మేని కెవ్వార లాఢ్యులు మీ రకారె
యా ఋణముఁ దీర్ప నూఱేండ్లకైనఁ జనదు.
చెల్లుబడి గలిగి యెవ్వఁడు
తల్లికిఁ దండ్రికిని దేహధనముల వృత్తుల్
చెల్లింపఁ డట్టి కష్టుఁడు
ప్రల్లదుఁ డామీఁద నాత్మపలలాశి యగున్.
జననీజనకుల వృద్ధులఁ
దనయుల గురువిప్రసాధుదారాదులనే
జనుఁడు ఘనుఁ డయ్యుఁ బ్రోవక
వనరును జీవన్మృతుండు వాఁడు ధరిత్రిన్.
అదియునుం గాక.
కారాశాలల మా నిమిత్తము మిముం గంసుండు గారింపఁగా
వారింపంగ సమర్థతల్ గలిగియున్ వారింపఁగా లేక ని
ష్కారుణ్యాత్ములమైన క్రూరుల మహాకౌటిల్యసంచారులన్
సారాతిక్షములార! మమ్ముఁ గొఱతల్ సైరించి రక్షింపరే.”
అని యిట్లు మాయామనుష్యుండైన హరి పలికిన పలుకులకు
మోహితులై వారల నంకపీఠంబుల నిడుకొని కౌగలించుకొని వారి
వదనంబులు కన్నీటం దడుపుచుఁ బ్రేమపాశబద్ధులై, దేవకీవసు
దేవు లూరకుండి; రంత మాతామహుండైన యుగ్రసేనుం జూచి.
