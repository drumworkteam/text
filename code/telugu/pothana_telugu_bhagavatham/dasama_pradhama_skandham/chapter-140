తన పురికి రామకృష్ణులు
చనుదెంచి నిజానుచరులఁ జంపుటయు మహా
ధనువుఁ గదిసి విఱుచుటయును
విని కంసుఁడు నిద్రలేక విహ్వలమతియై.
కర్ణరంధ్రములు చేఁ గప్పిన లోపలి
ప్రాణ ఘోషము వినఁబడక డిందెఁ
దోయాదికములందుఁ దొంగిచూచుచు నుండ
తల గానరాదయ్యెఁ దనువుమీఁదఁ
గరశాఖ నాసికాగ్రంబుపై నిడి చూడ
గ్రహతారకలు రెంటఁ గానబడియె
వెలుఁగున నిలుచుండి వీక్షింపఁగా మేని
నీడ సరంధ్రమై నేలఁ దోఁచె
నడుగుజాడ దృష్టమౌట లే దయ్యెను
దరువులెల్ల హేమతరువు లగుచు
మెఱయుచుండెఁ గాలమృత్యువు డగ్గఱ
బుద్ధి యెల్లఁ గలఁగె భోజపతికి.
గరళముఁ దినుటయుఁ బ్రేతము
బరిరంభించుటయు నగ్నభావుఁ డవుటయున్
శిరమునఁ దైలము పడుటయు
ఖరపతి నెక్కుటయు నతఁడు కలలోఁ గనియెన్.
మఱియు రక్త కుసుమమాలికాధరుండై యొక్కరుండును నెక్కడే
నియుం జనుచున్నవాఁడ నని కలఁ గాంచి మరణహేతుకభీతిం
జింతాక్రాంతుండై నిద్రఁజెందక వేగించుచున్న సమయంబున.
అరుణ హరినఖర విదళిత
గురుతిమిరేభేంద్రకుంభకూట వినిర్ము
క్త రుధిర మౌక్తికముల క్రియ
సురపతిదిశఁ గెంపుతోడి చుక్కలు మెఱసెన్.
