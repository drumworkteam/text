అని యిట్లు జిష్ణునిం బలుకుచున్న కృష్ణునికి మ్రొక్కి గోగణస
మేత యయిన కామధేనువు భక్తజనకామధేనువైన యీశ్వరు
నకు యిట్లనియె.
“విశ్వేశ! విశ్వభావన!
విశ్వాకృతి! యోగివంద్య! విను నీచేతన్
శాశ్వతుల మైతి మిప్పుడు
శాశ్వతముగఁ గంటి మధిక సౌఖ్యంబు హరీ!
దేవా! మాకుం బరమదైవంబ వింద్రుండవు భూసురగోసురసాధు
సౌఖ్యంబులకొఱకు నిన్నింద్రునిం జేసి పట్టముగట్టుమని విరించి
నియమించి పుత్తెంచె నీవు భూతలభూరిభారనివారణంబు చేయ
నవతరించిన హరి” వని పలికి యంత.
సురభిక్షీరములన్ సురద్విపమహాశుండాలతానీత ని
ర్జరగంగాంబువులన్ నిలింపజననీ సన్మౌనిసంఘంబుతో
సురనాథుం డభిషిక్తుఁ జేసి పలికెన్ సొంపార గోవిందుఁ డం
చు రణాక్రాంతవిపక్షుఁ దోయజదళాక్షున్ సాధుసంరక్షణున్!
తుంబుర నారదాదులు సిద్ధచారణ
గంధర్వులును హరికథలు పాడి
రమరకాంతలు మింట నాడిరి వేల్పులు
కురియించి రంచిత కుసుమవృష్టి
జగములు మూఁడును సంతోషమును బొందెఁ
గుఱ్ఱుల చన్నులం గురిసెఁ బాలు
నవజలంబులతోడ నదులెల్లఁ బ్రవహించె
నిఖిల వృక్షములు దేనియలు బడిసె
సర్వలతికల ఫల పుష్ప చయము లమరెఁ
బర్వతంబులు మణిగణప్రభల నొప్పెఁ
బ్రాణులకునెల్ల తమలోని పగలుమానె
వాసుదేవుని యభిషేక వాసరమున.
ఇట్లు గోపగోగణపతిత్వంబునకు గోవిందు నభిషిక్తుంజేసి వీడ్కొని
పురందరుండు, దేవగణంబులతో దివంబున కరిగె నంత.
