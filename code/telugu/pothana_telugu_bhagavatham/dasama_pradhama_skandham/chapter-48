ఇట్లు నిర్మూలంబు లై పడిన సాలంబులలోనుండి కీలికీలలు
వెల్వడు పోలిక నెక్కుడు తేజంబున దిక్కులు పిక్కటిల్లం బ్రసిద్దు
లైన సిద్ధు లిద్దఱు వెడలివచ్చి ప్రబుద్ధులై భక్తలోకపాలకుండైన
బాలకునకు మ్రొక్కి లేచి కరకమలంబులు మొగిడ్చి యిట్లనిరి.
“బాలుఁడవె నీవు? పరుఁడ వ
నాలంబుఁడ వధికయోగి వాద్యుడవు తను
స్థూలాకృతి యగు విశ్వము
నీ లీలారూప మండ్రు నిపుణులు కృష్ణా!
ఎల్లభూతంబుల కింద్రియాహంకృతి
ప్రాణంబులకు నధిపతివి నీవ;
ప్రకృతియుఁ బ్రకృతిసంభవమహత్తును నీవ;
వీని కన్నిటికిని విభుఁడ వీవ;
ప్రాకృతగుణవికారములఁ బొందక పూర్వ
సిద్దుఁడ వగు నిన్నుఁ జింత చేయ
గుణయుతుం డోపునే? గుణహీన! నీ యంద
కల గుణంబుల నీవ కప్పఁబడుదు;
మొదల నెవ్వని యవతారములు శరీరు
లందు సరిదొడ్డు లేని వీర్యముల తనువు
లడర జన్మించి వారల యందుఁ జిక్క;
వట్టి పరమేశ! మ్రొక్కెద మయ్య! నీకు.
భువనములు చేయఁ గావఁగ
నవతీర్ణుఁడ వైతి కాదె యఖిలేశ్వర! యో
గివరేణ్య! విశ్వమంగళ!
కవిసన్నుత! వాసుదేవ! కల్యాణనిధీ!
తపస్వివాక్యంబులు దప్ప వయ్యెన్;
నెపంబునం గంటిమి నిన్నుఁ జూడన్
దపంబు లొప్పెన్; మముఁ దావకీయ
ప్రపన్నులం జేయుము భక్తమిత్రా!
నీ పద్యావళు లాలకించు చెవులన్ ని న్నాడు వాక్యంబులన్
నీ పేరం బనిచేయు హస్తయుగముల్ నీ మూర్తిపైఁ జూపులన్
నీ పాదంబుల పొంత మ్రొక్కు శిరముల్ నీ సేవపైఁ జిత్తముల్
నీ పై బుద్దుల మాకు నిమ్ము కరుణన్ నీరేజపత్రేక్షణా!”
అని యిట్లు కీర్తించిన గుహ్యకులం జూచి నగుచు నులూఖల
బద్దుండైన హరి యిట్లనియె.
“తమతమ ధర్మముఁ దప్పక
సములై నను నమ్మి తిరుగు సభ్యులకును బం
ధము ననుఁ జూచిన విరియును
గమలాప్తుఁడు పొడమ విరియు ఘనతమము క్రియన్.
కారుణ్యమానసుండ గు
నారదువచనమునఁ జేసి ననుఁ బొడఁగనుటన్
మీరు ప్రబుద్ధుల రైతిరి
చేరెన్ నామీఁది తలఁపు సిద్ధము మీకున్.”
అని యీశ్వరుండు మీరు “మీ నెలవులకుంబొం” డని యానతి
చ్చిన మహాప్రసాదం బని వలగొని పెక్కు మ్రొక్కులిడి నలకూబర
మణిగ్రీవు లుత్తర భాగంబున కరిగి రంత; నందాదు లైన గోపాల
కులు నిర్మూలంబులై పడిన సాలంబుల చప్పుడు పిడుగు చప్పు
డని శంకించి వచ్చి చూచి.
“ఈ పాదపములు గూలఁగ
నీ పాపఁ డులూఖలమున నిట బద్దుండై
యే పగిది బ్రతికెఁ? గంటిరె;
వాపోవఁడు; వెఱవఁ; డెట్టివాఁడో యితఁడున్.
పిడుగు పడదు; గాక పెనుగాలి విసరదు;
ఖండితంబు లగుట గానరాదు;
బాలుఁ డితఁడు; పట్టి పడఁద్రోయఁ జాలఁడు;
తరువు లేల గూలె ధరణిమీఁద”
అని పెక్కండ్రు పెక్కువిధంబుల నుత్పాతంబులు గావలయు నని
శంకింప నక్కడ నున్న బాలకు లిట్లనిరి.
“నందుని కొమరుఁడు వినుఁ డీ
సందున మును దూఱి ఱోలు సరి యడ్డముగా
ముందఱి కీడ్చిన మద్దులు
గ్రందుకొనం గూలె; జనులఁ గంటి మిరువురన్.”
అని యిట్లు పలికిన బాలకాలాపంబులు విని మిథ్యా రూపంబు
లని కొందఱనిరి; కొందఱు నానావిధంబుల సందేహించిరి; అంత
నందుండు వికసిత వదనారవిందుం డగుచుఁ బట్టి కట్లు విడిచెను;
అట్టి యెడఁ దన తెఱం గెవ్వరు నెఱుంగ కుండవలె నని ఠవర
కుమారుండు.
పాడున్ మందుని భంగి; గోపవనితల్ పాణిధ్వనుల్ సేయఁగా
నాడున్ జంత్రముకైవడిం; బరవశుండై హస్తముల్ త్రిప్పుచుం;
జూడన్ నేరని వాని భంగి జనులం జూచున్; నగున్; బాలురం
గూడుం బెద్దలపంపు చేయఁజను; డాగున్; మట్టిఁ జిట్టాడుచున్.
