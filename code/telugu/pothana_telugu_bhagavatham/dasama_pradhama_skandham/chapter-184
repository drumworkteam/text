చటులవాలాభీల సైంహికేయుని భంగి
లాలితేతరజటాలతిక దూలఁ
బ్రళయావసర బృహద్భాను హేతిద్యుతిఁ
బరుషారుణశ్మశ్రుపటలి వ్రేలఁ
గాదంబినీఛన్న కాంచనగిరిభాతిఁ
గవచసంవృతదీర్ఘ కాయ మమర
వల్మీకసుప్త దుర్వారాహి కైవడిఁ
గోశంబులో వాలు కొమరు మిగుల
నార్చి పేర్చి మించి యశ్వంబుఁ గదలించి
కమలసంభావది ఘనులకైనఁ
బట్టరాని ప్రోడఁ బట్టెద నని జగ
దవనుఁ బట్టఁ గదిసె యవనుఁ డధిప!
ఇటు దన్నుఁ బట్టవచ్చినఁ
బటుతర జవరేఖ మెఱసి పట్టుబడక ది
క్తటము లదుర హరి పాఱెం
జటులగతిన్ వాఁడు దోడఁ జనుదేరంగన్.
అప్పుడు కాలయవనుం డిట్లనియె.
యదువంశోత్తమ! పోకుపోకు రణ మీ నర్హంబు; కంసాదులం
గదనక్షోణి జయించి తీ వని సమిత్కామంబునన్ వచ్చితిన్;
విదితఖ్యాతులు వీటిపోవ నరికిన్ వెన్నిచ్చి యిబ్భంగి నే
గుదురే రాజులు? రాజమాత్రుఁడవె? వైగుణ్యంబు వచ్చెంజుమీ?
బలిమిన్ మాధవ! నేడు నిన్ను భువనప్రఖ్యాతిగాఁ బట్టుదున్
జలము ల్జొచ్చిన, భూమిక్రిందఁ జనినన్, శైలంబుపై నెక్కినన్,
బలిదండన్ విలసించినన్, వికృతరూపంబుం బ్రవేశించినన్,
జలధిం దాఁటిన, నగ్రజన్మ హలి కాశ్వాటాకృతుల్ దాల్చినన్.
అదియునుం గాక.
శరముల్ దూఱవు; మద్ధనుర్గుణలతాశబ్దంబు లేతేర; వీ
హరిరింఖోద్ధతిధూళి గప్ప; దకటా! హాస్యుండవై పాఱె; దు
ర్వరపై నే క్రియఁ బోరితో కదిసి మున్ వాతాశితోఁ గేశితో
గరితో మల్లురతో జరాతనయుతోఁ గంసావనీనాథుతోన్.
అని పలుకుచుఁ గాలయవనుండు వెంట నరుగుదేర సరకుచేయక
మందహాసంబు ముఖారవిందంబునకు సౌందర్యంబు నొసంగ “వేగి
రపడకు; రమ్ము ర” మ్మనుచు హరియును.
“అదె యిదె లోఁబడె” నని పట్టవచ్చినఁ
గుప్పించి లంఘించుఁ గొంతదడవు
“పట్టరా; దీతని పరువగ్గలం” బని
భావింపఁ దన సమీపమున నిలుచు
నడరి పార్శ్వంబున కడ్డంబు వచ్చినఁ
గేడించి యిట్టట్టు గికురుపెట్టు;
వల్మీక తరు సరోవరము లడ్డంబైన
సవ్యాపసవ్యసంచరతఁ జూపుఁ;
బల్లముల డాఁగు; దిబ్బల బయలుపడును;
నీడలకుఁ బోవు; నిరవుల నిగిడి తాఱు
“నన్నుఁ బట్టిన నీవు మానవుఁడ” వనుచు
యవనుఁ డెగువంగ బహుజగదవనుఁ డధిప!
మఱియును.
సకలభూతవ్రాతసంవాసుఁ డయ్యును
వనములు నగములు వరుస దాఁటు;
లోకోన్నతుండును లోకచక్షుఁడు నయ్యు
మాటిమాటికి నిక్కి మగిడి చూచుఁ;
బక్ష విపక్ష సంబంధశూన్యుం డయ్యుఁ
దనుఁ విపక్షుఁడు వెంటఁ దగుల నిగుడు;
విజయాపజయభావ విరహితుం డయ్యుఁ దా
నపజయంబును జెందినట్లు చేయు;
నభయ భయ విహీనుఁ డయ్యు భీతుని మాడ్కిఁ
గానఁబడును సర్వకాలరూపుఁ
డయ్యుఁ గాలచకితుఁడైన కైవడి వన
మాలి పఱచు వెఱపుమాలి యధిప!
ఇ వ్విధంబున.
దారిత శాత్రవ భవను న
పార మహావేగ విజిత పవనున్ యవనున్
దూరఁము గొనిచని కృష్ణుఁడు
ఘోరంబగు నొక్క శైలగుహ వడిఁ జొచ్చెన్.
“అదె లోఁబడె నిదె లోఁబడె
నదె యిదె పట్టెద” నటంచు నాశావశుఁడై
యదుసింహుని పదపద్ధతి
వదలక గిరగహ్వరంబు వాఁడుం జొచ్చెన్.
ఇట్లు చొచ్చి మూఢహృదయంబునుం బోలెఁ దమఃపూర్ణంబయిన
గుహాంతరాళంబున దీర్ఘతల్పనిద్రితుండయి గుఱక లిడుచున్న
యొక్క మహాపురుషునిం గని శ్రీహరిగాఁ దలంచి.
“ఆలము చేయలేక పురుషాధమ! దుర్లభ కంటక ద్రుమా
భీల మహాశిలాసహిత భీకర కుంజర ఖడ్గ సింహ శా
ర్దూల తరక్షుసంకలిత దుర్గపథంబునఁ బాఱుదెంచి యీ
శైలగుహన్ సనిద్రు క్రియఁ జాఁగి నటించినఁ బోవనిత్తునే?
ఎక్కడ నెవ్వారలకును
జిక్క వనుచు నారదుండు చెప్పెను; నాకుం
జిక్కతి వెక్కడఁ బోయెదు?
నిక్కముగా నిద్రపుత్తు ని న్నీకొండన్.”
