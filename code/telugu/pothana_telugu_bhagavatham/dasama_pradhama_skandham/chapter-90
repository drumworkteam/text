బాలలకు హస్తకీలిత
ఫాలలకు నితాంతశీతపవనాగమ నా
లోలలకు నంబరములు గృ
పాలుఁడు హరి యిచ్చె భక్తపాలకు డగుటన్.
“చీర లపహరించి సిగ్గులు విడిపించి
పరిహసించి యైన బరఁగ మనకు
ఘనుఁడు నోము కొఱఁతగాకుండ మ్రొక్కించె
ననుచు హరి నుతించి రబలలెల్ల”
ఉల్లములు నొవ్వ నాడిఁన
గల్లలు చేసినను నగినఁ గలఁచిన నైనన్
వల్లభులు చేయు కృత్యము
వల్లభలకు నెగ్గుగాదు; వల్లభ మధిపా!
ఇట్లు హరి వలువ లిచ్చినఁ గట్టుకొని సతు లతని యందు బద్దా
నురాగులై యుచ్చరింపక ఱెప్పలిడక తప్పక చూడ నా ప్రోడ
యెఱింగి చేరి వారి కిట్లనియె.
“లక్షణవతులార! లజ్జించి చెప్పరు
గాని మీ మర్మముల్ గానఁబడియె;
ననుఁ గొల్వఁ జింతించినారు నాచేతను
సత్యంబు మీ నోము సఫల మగును;
గామితార్థంబులు కలిమిఁ జెప్పఁగ నేల?
ననుఁ గొల్వ ముక్తికి నడవవచ్చుఁ;
గడమ కూడఁగ నంబికాదేవి నోమంగ
నటమీఁద రాత్రుల యందు మీకు
నన్నుఁ బొందఁ గల్గు నమ్మి పొం” డని హరి
పల్క నింతు లెల్ల భ్రాంతిఁ జనిరి
తపము పండె ననుచుఁ దత్పదాంభోజములు
మానసించి కొనుచు మందకడకు.
ఇట్లు గోపకన్యక లందుఁ బ్రసన్నుండయి గోవిందుండు బృందావ
నంబు దాఁటి దూరంబున ధేనువుల మేపుచుండఁ; జండకిరణుని
యెండంబడి దండిచెడి తరుల దండ నండగొనుచు నాతపత్రా
కారంబులయి నీడలు చేయుచున్న వృక్షంబుల నీక్షించి కృష్ణ
బలరామ శ్రీదామ దేవప్రస్థ విశాలార్జున ప్రముఖులకుం దక్కిన
గోపకు లిట్లనిరి.
“అపకారంబులు చేయ వెవ్వరికి నేకాంతంబు లం దుండు నా
తప శీతానిల వర్ష వారకములై త్వగ్గంధ నిర్యాస భ
స్మ పలాశాగ్ర మరంద మూల కుసుమ చ్ఛాయా ఫల శ్రేణిచే
నుపకారంబులు చేయు నర్థులకు నీ యుర్వీజముల్ గంటిరే.”
అని చిగురాకు పువ్వు కాయ పండు తండంబుల వ్రేఁగున వీఁగిన
తరువుల నడిమి తెరువునం బసుల దాఁటుల దాఁటించి, య
మునకుం జని, వెడఁదమడుఁగుల మెల్లనఁ జల్లని నీరుఁ ద్రావించి,
తత్సమీపంబున మేపుచు, వల్లవు లెల్ల మూఁకలుగొని, యాఁకలి
గొంటిమని విన్నవించినఁ దనకు భక్తురాండ్రగు విప్రభార్యలవలనం
బ్రసన్నుం డయి వారలం జూచి రామసహితుం డయిన హరి
యిట్లనియె.
“వల్లవులార! యీ వనమున విప్రులు
బ్రహ్మవాదులు దేవభవనమునకు
నరుగుట కాంగిరిసాహ్వయ సత్రంబు
సలుపుచునున్నారు చనుఁడు మీరు
మా నామములు చెప్పి మైత్రితో నడిగిన
నన్నంబుఁ బెట్టెద” రనుచుఁ బలుక
వారలు చని విప్రవరుల కెల్లను మ్రొక్కి
“పసుల మేపుచు బలభద్ర కృష్ణు
లలసి పుత్తెంచి రిట మమ్ము నన్న మడుగ
ధర్మవిదులార! యర్థిప్రదాతలార!
పెట్టు డన్నంబు; శ్రాంతులఁ బిలిచి తెచ్చి
పెట్టుదురు గాదె మిముబోఁటి పెద్ద లెల్ల.
ఘన దీక్షితునకు నైనం
జనుఁ గుడువఁగఁ; బశువధంబు సౌత్రామణియుం
జనిన వెనుక దోషము లే
దనఘాత్మకులారా! పెట్టు డన్నము మాకున్.”
అని గోపకులు పలికిన.
క్రతువు న్మంత్రముఁ దంత్రమున్ ధనములుం గాలంబు దేశంబు దే
వతయున్ ధర్మము నన్యము ల్దలఁప నెవ్వాఁ డట్టి సర్వేశ్వరున్
మతి నూహింపక గోపబాలుఁ డనుచున్ మందస్థితిం జూచి దు
ర్మతులై యన్నము లేదు లే దనిరి సన్మాన్యక్రియాశూన్యులై.
అంత గోపకులు నిరాశులై వచ్చి యెఱింగించిన హరి లౌకికాను
సారి యగుచు “మీ రయ్యార్యుల నడుగక, వారి భార్యలకు మా
రాకఁ జెప్పుఁ; డన్నంబు పెట్టుదు” రని పంచిన వారు చని బ్రాహ్మ
ణసతుల దర్శించి నమస్కరించి సంపూజితులై యిట్లనిరి.
“గోవుల మేపుచు నాఁకొని
గోవిందుం డన్న మడిగికొని రండని మ
మ్మీవేళను బుత్తెంచెను
ధీవిలసితలారా! రండు తెం డన్నంబుల్.”
