“కని మనిచి యెత్తి పెంచిన
తనుజన్ములకంటె నందతనయుం డా ఘో
షనివాసులకు మనోరం
జనుఁ డె ట్లయ్యెను? బుధేంద్ర! చనునెఱిఁగింపన్”
అనిన శుకుం డిట్లనియె.
“అఖిల జంతువులకు నాత్మవల్లభమైన
భంగి బిడ్డలు నిండ్లుఁ బసిఁడి మొదలు
వస్తువు లెవ్వియు వల్లభంబులు గావు
సకలాత్మకుండైన జలజనేత్రు
డఖిల జంతువులకు నాత్మ గావున ఘోష
వాసుల కెల్లను వల్లభత్వ
మున మిక్కిలొప్పెను మూడులోకములకు
హితము చేయఁగ జలజేక్షణుండు
మాయతోడ మూర్తిమంతుడై యొప్పారు;
గలఁ డతండు నిఖిలగణము లందు
భవతిధాతు వెట్లు భావార్థమై సర్వ
ధాతు గణమునందుఁ దనరు నట్లు.
శ్రీపతి పదమను నావను
ప్రాపించి భవాబ్ది వత్సపదముగ ధీరుల్
రూపించి దాఁటి చేరుదు
రాపత్పదరహితు లగుచు నమృతపదంబున్.
అఘునిఁ జంపి కృష్ణుఁ డాప్తులు దానును
జల్ది గుడిచి జలజసంభవునకుఁ
జిద్విలాసమైన చెలువుఁ జూపిన కథఁ
జదువ వినినఁ గోర్కి సంభవించు.
అని చెప్పి మఱియు వ్యాసనందనుం డిట్లనియె
రాగంబున బలకృష్ణులు
పౌగండవయస్కు లగుచుఁ బశుపాలకతా
యోగంబున బృందావన
భాగంబునఁ గాఁచి రంతఁ బశువుల నధిపా!
