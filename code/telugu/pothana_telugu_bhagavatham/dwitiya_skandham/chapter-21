మఱియు నరనారాయణావతారంబు వినుము
గణుతింపఁగ నరనారా
యణు లన ధర్మునకు నుదయ మందిరి; దాక్షా
యణియైన "మూర్తి" వలనం
బ్రణుతగుణోత్తరులు పరమపావనమూర్తుల్.
అనఘులు బదరీవనమున
వినుత తపోవృత్తి నుండ, విబుధాధిపుఁడున్
మనమున నిజపదహానికి
ఘనముగఁ జింతించి దివిజకాంతామణులన్.
రావించి "తపోవిఘ్నముఁ
గావింపుం" డనుచు బనుపఁ గడు వేడుకతో
భావభవానీకిను లనఁ
గా వనితలు సనిరి బదరికావనమునకున్.
అందు.
నరనారాయణు లున్న చోటికి మరున్నారీ సమూహంబు భా
స్వరలీలం జని రూప విభ్రమ కళా చాతుర్య మేపారఁగాఁ
బరిహాసోక్తుల నాటపాటలఁ జరింపం జూచి నిశ్చింతతన్
భరిత ధ్యాన తపః ప్రభావ నిరతిం బాటించి నిష్కాములై.
క్రోధము దమ తపములకును
బాధక మగు టెఱిఁగి దివిజభామలపై న
మ్మేధాత్మకు లొక యింతయుఁ
గ్రోధముఁ దేరైరి సత్వగుణయుతు లగుటన్.
నారాయణుఁ డప్పుడు దన
యూరువు వెసఁ జీఱ నందు నుదయించెను, బెం
పారంగ నూర్వశీ ముఖ
నారీజనకోటి దివిజనారులు మెచ్చన్.
ఊరువులందు జనించిన
కారణమున నూర్వశి యన ఘనతకు నెక్కెన్
వారల రూప విలాస వి
హారములకు నోడి రంత నమరీజనముల్.
అంతం దాము నరనారాయణుల తపోవిఘ్నంబు గావింపంబూని
చేయు విలాసంబులు, మానసికసంకల్పమాత్రంబున సృష్టి స్థితి
సంహారంబు లొనర్పంజాలు నమ్మహాత్ముల దెసం బనికిరాక కృత
ఘ్నునకుం జేఁయు నుపకృతులుంబోలె నిష్ఫలంబులైన సిగ్గున
గుందుచు, నూర్వశిం దమకు ముఖ్యురాలింగాఁ గైకొని తమ వచ్చిన
జాడన మరలి చని రంత.
కాముని దహించెఁ గ్రోధమ
హామహిమను రుద్రుఁ; డట్టి యతికోపము నా
ధీమంతులు గెలిచి రనం;
గామము గెలుచుటలు సెప్పఁగా నేమిటికిన్.
అట్టి నరనారాయణావతారంబు జగత్పావనంబై విలసిల్లె; వెండియు
ధ్రువావతారంబు వివరించెద వినుము.
మానిత చరితుఁ "డుత్తానపాదుం" డను
భూవరేణ్యునకు సత్పుత్రుఁ డనగ
నుదయించి మహిమఁ బెంపొంది బాల్యంబున
జనకుని కడనుండి సవితితల్లి
దను నాడు వాక్యాస్త్రతతిఁ గుంది మహిత త
పంబు గావించి కాయంబుతోడఁ
జని మింట ధ్రువపదస్థాయి యై యటమీఁద
నర్థి వర్తించు భృగ్వాది మునులుఁ
జతురగతి గ్రింద వర్తించు సప్తఋషులుఁ
బెంపు దీపింపఁ దన్ను నుతింప వెలసి
"ధ్రువుఁడు" నా నొప్పి య వ్విష్ణుతుల్యుఁ డగుచు
నున్న పుణ్యాత్ముఁ డిప్పుడు నున్నవాఁడు.
మఱియుఁ బృథుని యవతారంబు వినుము
వేనుఁడు విప్రభాషణ పవి ప్రహతి చ్యుత భాగ్య పౌరుషుం
డై నిరయంబునం బడిన నాత్మ తనూభవుఁడై పృథుండు నాఁ
బూని జనించి తజ్జనకుఁ బున్నరకంబును బాపె; మేదినిన్
థేనువుఁ జేసి వస్తువితతిం బితికెన్ హరి సత్కళాంశుఁడై."
అని మఱియు "వృషభావతారంబు నెఱిఁగింతు; వినుము; ఆగ్నీం
ధ్రుండను వానికి "నాభి" యనువాఁ డుదయించె; నతనికి మేరుదేవి
యను నామాంతరంబు గల "సుదేవి" యందు హరి వృషభావతా
రంబు నొంది జడస్వభావంబైన యోగంబు దాల్చి ప్రశాంతాంతఃకర
ణుండును, బరిముక్త సంగుండునునై పరమహంసాభిగమ్యం
బయిన పదం బిది యని మహర్షులు వలుకుచుండం జరించె;
మఱియు హయగ్రీవావతారంబు సెప్పెద వినుము.
అనఘచరిత్ర! మన్మఖము నందు జనించె హయాననాఖ్యతన్
వినుత సువర్ణ వర్ణుఁడును వేదమయుం డఖిలాంతరాత్మకుం
డనుపమ యజ్ఞపూరుషుఁడునై భగవంతుఁడుదత్సమస్త పా
వనమగు నాసికాశ్వసనవర్గములం దుదయించె వేదముల్.
