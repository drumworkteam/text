మఱియు మత్స్యావతారంబు వినుము
ఘనుఁడు వైవస్వతమనువుకు దృష్టమై
యరుదెంచునట్టి యుగాంత సమయ
మందు విచిత్రమత్యావతారము దాల్చి
యఖిలావనీమయం బగుచుఁ జాల
సర్వజీవులకు నాశ్రయభూతుఁ డగుచు నే
కార్ణవంబైన తోయముల నడుమ
మన్ముఖశ్లథ వేదమార్గంబులను జిక్కు
వడకుండ శాఖ లేర్పడఁగఁ జేసి
దివ్యు లర్థింప నా కర్థిఁ దెచ్చి యిచ్చి
మనువు నెక్కించి పెన్నావ వనధి నడుమ
మునుఁగకుండంగ నరసిన యనిమిషావ
తార మెరికి నుతియింపఁ దరమె? వత్స!
మఱియుఁ గూర్మావతారంబు వినుము.
అమృతోత్పాదన యత్నులై విబుధ దైత్యానీకముల్, మందరా
గముఁ గవ్వంబుగఁ జేసి యబ్ధిదఱువంగాఁ గవ్వపుంగొండ వా
ర్థిం మునుంగన్ హరి కూర్మరూపమున నద్రిం దాల్చెఁ దత్పర్వత
భ్రమణవ్యాజత వీఁపుఁదీట శమియింపం జేయఁగా నారదా!
వెండియు నృసింహావతారంబు వినుము.
సురలోకంబుఁ గలంచి దేవసమితిన్ స్రుక్కించి యుద్యద్గదా
ధరుఁడై వచ్చు నిశాచరుం గని, కనద్దంష్ట్రా కరాళస్య వి
స్ఫురిత భ్రూకుటితో నృసింహగతి రక్షోరాజ వక్షంబు భీ
కరభాస్వన్నఖరాజిఁ ద్రుంచె ద్రిజగత్కల్యాణసంధాయియై.
ఇంక నాదిమూలావతారంబు సెప్పెద వినుము.
కరినాథుండు జలగ్రహగ్రహణ దుఃఖాక్రాంతుఁడై వేయి వ
త్సరముల్ గుయ్యిడుచుండ వేల్పులకు విశ్వవ్యాప్తి లేకుండుటన్
"హరి నీవే శరణంబు నా" కనినఁ గుయ్యాలించి వేవేగ వా
శ్చరముం ద్రుంచి కరీంద్రుఁ గాచె మహితోత్సాహంబునం దాపసా!
మఱియును వామనావతారంబు వినుము.
యజ్ఞేశ్వరుండగు హరి వి ష్ణుఁడదితి సం
తానంబునకు నెల్లఁ దమ్ముఁ డయ్యుఁ
బెంపారు గుణములఁ బెద్ద యై వామన
మూర్తితో బలిచక్రవర్తిఁ జేరి
తద్భూమి మూడు పాదమ్ము లనడిగి ప
దత్రయంబునను జగత్త్రయంబు
వంచించి కొనియును వాసవునకు రాజ్య
మందింప నీశ్వరుండయ్యు మొఱఁగి
యర్థిరూపంబు గైకొని యడుగ వలసె
ధార్మికుల సొమ్ము వినయోచితముగఁ గాని
వెడఁగుఁదనమున నూరక విగ్రహించి
చలనమందింపరాదు నిశ్చయము పుత్ర!
బలి నిజమౌళి నవ్వటుని పాదసరోరుహ భవ్యతీర్థ ము
త్కలిక ధరించి, తన్నును జగత్త్రయమున్ హరికిచ్చి, కీర్తులన్
నిలిపె వసుంధరాస్థలిని నిర్జరలోక విభుత్వహానికిం
దలఁకక శుక్రు మాటల కుఁదారక భూరివదాన్యశీలుఁడై.
మఱియు న ప్పరమేశ్వరుండు నారదా! హంసావతారంబు నొంది
యతిశయ భక్తియోగంబున సంతుష్టాంతరంగుం డగుచు నీకు
నాత్మతత్త్వప్రదీపకంబగు భాగవతమహాపురాణం బుపదేశించె;
మన్వవతారంబు నొంది స్వకీయ తేజఃప్రభావంబున నప్రతిహతంబైన
చక్రంబు ధరియించి దుష్టవర్తనులైన రాజుల దండించుచు శిష్ట
పరిపాలనంబు సేయుచు నాత్మీయ కీర్తిచంద్రికలు సత్యలోకంబున
వెలింగించె; మఱియు ధన్వంతరి యన నవతరించి తన నామస్మ
రణంబున భూజనంబునకు సకలరోగనివారణంబుసేయుచు నా
యుర్వేదంబుఁ గల్పించె నింకఁ బరశురామావతారంబు వినుము.
ధరణీ కంటకులైన హైహయ నరేంద్ర వ్రాతమున్ భూరివి
స్ఫురితోదారకుఠారధారఁ గలనన్ ముయ్యేడు మాఱుల్ పొరిం
బొరి మర్దించి, సమస్త భూతలము విప్రుల్ వేఁడఁగా నిచ్చి తాఁ
జిర కీర్తిన్ జమదగ్నిరాముఁ డన మించెం దాపసేంద్రోత్తమా!
