సప్తాబ్దంబుల బాలుఁడై నిజభుజాస్తంభంబునన్ లీలమై
సప్తాహంబులు శైలరాజము లసచ్ఛత్త్రంబుగాఁ దాల్చి, సం
గుప్తప్రాణులఁ జేసె మాధవుఁడు గోగోపాలక వ్రాతమున్
సప్తాంభోధి పరీతభూధరున కాశ్చర్యంబె చింతింపఁగన్.
సాంద్రశరచ్చంద్ర చంద్రికా ధవళిత
విమల బృందావన వీథియందు
రాసకేళీ మహోల్లాసుఁడై యుత్ఫుల్ల
జలజాక్షుఁ డొక నిశాసమయమునను
దనరారు మంద్ర మధ్యమ తారముల నింపు
దళుకొత్త రాగభేదములఁ జెలఁగి
ధైవత ఋషభ గాంధార నిషాద పం
చమ షడ్జ మధ్యమ స్వరము లోలిఁ
గళలు జాతులు మూర్ఛనల్ గలుగ వేణు
నాళ వివరాంగుళన్యాస లాలనమున
మహితగతిఁ బాడె నవ్యక్త మధురముగను
పంకజాక్షుండు దారువు లంకురింప.
హరివేణూద్గత మంజులస్వరనినాదాహూతలై గోప సుం
దరు లేతేర ధనాధిపానుచరగంధర్వుండు గొంపొవఁ ద
త్తరుణుల్ గుయ్యిడ శంఖచూడుని భుజాదర్పంబు మాయించి తాఁ
బరిరక్షించిన యట్టి కృష్ణుని నుతింపన్ శక్యమే యేరికిన్?
నరక ముర ప్రలంబ యవన ద్విప ముష్టిక మల్ల కంస శం
బర శిశుపాల పంచజన పౌండ్రక పల్వల దంతవక్త్ర వా
నర ఖర సాల్వ వత్స బక నాగ విదూరథ రుక్మి కేశి ద
ర్దుర వృష ధేనుక ప్రముఖ దుష్ట నిశాటులఁ ద్రుంచె వ్రేల్మిడిన్.
మఱియును.
బలభీమార్జున ముఖ్య చాపధర రూపవ్యాజతం గ్రూరులన్
ఖలులన్ దుష్టధరాతలేశ్వరుల సంగ్రామైక పారీణ దో
ర్బలకేళిం దునుమాడి సర్వధరణీభారంబు మాయించి సా
ధుల రక్షించిన యట్టి కృష్ణుని ననంతుం గొల్తు నెల్లప్పుడున్.
అట్టి లోకోత్కృష్టుండైన కృష్ణుని యవతారమహాత్యం బెఱింగించితి
నింక వ్యాసావతారంబు వినుము.
ప్రతియుగమందు సంకుచితభావులు నల్పతరాయువుల్ సుదు
ర్గతికులునైన మర్త్యుల కగమ్యములున్ స్వకృతంబులున్ సుశా
శ్వతములునైన వేదతరుశాఖలు దా విభజించినట్టి స
న్నుతుఁడు పరాశరప్రియతనూజుఁడు నా హరి పుట్టె నర్మిలిన్.
మఱియు బుద్ధావతారంబు వినుము.
అతిలోలాత్ములు సూనృతేతరులు భేదాచార సంశీలురు
ద్ధత పాషాండమతౌపధర్మ్యులు జగత్సంహారు లైనట్టి యా
దితి సంజాతు లధర్మవాసనల వర్తింపం దదాచార సం
హతి మాయించి హరించె దానవులఁ బద్మాక్షుండు బుద్ధాకృతిన్.
మఱియుం గల్క్యవతారంబు వినుము.
వనజాక్షస్తవశూన్యులై మఱి వషట్స్వాహాస్వధావాక్య శో
భనరాహిత్యులు, సూనృతేతరులునుం, బాషండులు న్నైన వి
ప్రనికాయంబును శూద్రభూపులుఁ గలింబాటిల్లినం గల్కియై
జననంబంది యధర్మము న్నడఁచు సంస్థాపించు ధర్మం బిలన్."
అని మఱియుఁ బితామహుండు నారదున కిట్లనియె "మునీంద్రా!
పుండరీకాక్షుం డంగీకరించిన లీలావతారకథా వృత్తాంతంబు నేను
నీకు నెఱింగించు నింతకు మున్న హరి వరాహాద్యవతారంబు
లంగీకరించి తత్ప్రయోజనంబులఁ దీర్చె; మన్వంతరావతారంబు
లంగీకరించినవియు నంగీపరింపఁగలవియునై యున్నయవి;
వర్తమానంబున ధన్వంతరి పరశురామావతారంబులు దాల్చి యు
న్నవాడు; భావికాలంబున శ్రీరామాద్యవతారంబుల నంగీకరింపం
గలవాఁ; డమ్మహాత్ముండు సృష్ట్యాది కార్యభేదంబులకొఱకు మాయా
గుణావతారంబు లందు బహుశక్తి ధారణుండైన భగవంతుఁడు
సర్గాదిని దపంబు నేనును ఋషి గణంబులును నవ ప్రజాప
తులునునై యవతరించి విశ్వోత్పాదనంబు గావించు చుండు;
ధర్మంబును విష్ణుండును యజ్ఞంబులును మనువులును నింద్రాది
దేవగణంబులును ధాత్రీపతులును నయి యవతరించి జగం
బుల రక్షించుచుండు; నధర్మంబును రుద్రుండును మహోరగంబు
లును రాక్షసానీకంబులునునై యవతరించి విలయంబు నొందిం
చుచుండు; ని త్తెఱంగునం బరమేశ్వరుండును సర్వాత్మకుండును
నైన హరి విశ్వోత్పత్తి స్థితి లయ హేతుభూతుండై విలసిల్లు ధరణీ
రేణువుల నయిన గణుతింప నలవి యగుం గాని యమ్మహా
త్ముని లీలావతా రాద్భుతకర్మంబులు లెక్కవెట్ట నెవ్వరికి నశ
క్యంబై యుండు; నీకు సంక్షేపరూపంబున నుపన్యసించితి సవి
స్తారంబుగా నెఱింగింప నాకుం దరంబు గాద నిన నన్యులం జెప్ప
నేల? వినుము.
అమరఁ ద్రివిక్రమస్ఫురణ నందిన యమ్మహితాత్ముపాద వే
గమున హతంబులైన త్రిజగంబుల కావల వెల్గు సత్యలో
కము చలియించినం గరుణఁ గైకొని కాచి ధరించు పాదప
ద్మము తుది నున్న యప్రతిహతం బగు శక్తి గణింప శక్యమే?
