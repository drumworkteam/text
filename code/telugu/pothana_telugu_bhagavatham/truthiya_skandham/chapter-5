అనవుడునుద్ధవుఁడవ్విదు
రునకిట్లనుననఘ మునివరుఁడు సాక్షాద్వి
ష్ణునిభుండగు మైత్రేయుఁడు
దనమనమున మనుజగతి వదలఁదలఁచి తగన్
హరి మురభేది పరాపరుఁ
గరుణాకరుఁదలఁచునట్టి ఘనుఁడమ్మునికుం
జరుకడకేఁగిననాతడు
గరమర్థిందెలుపు సాత్వికఙ్ఞానంబున్
అని యుద్ధవుండు విదురుంగూడి చనిచని
ముందటఁగాంచెనంత బుధముఖ్యుఁడు హల్లకఫుల్లపద్మని
ష్యందమరందపానవిలసన్మదభృంగ జలత్తరంగ మా
కందలవంగలుంగలతికాచయసంగ సురాంగనాశ్రితా
నందితపుణ్యసంగ యమునన్ భవభంగ శుభాంగ నర్మిలిన్
కనిడాయనేఁగి మోదం
బునఁదత్సరిదమలపులినభూములఁదగనా
దినశేషమునివసించెను
వనజోదరపాదపద్మవశమానసుఁడై
మఱునాఁడు రేపకడ భా
సురపుణ్యుఁడు ఘనుడు మధునిషూదనచరణ
స్మరణక్రీడాకలితుఁడు
దరియించెంగలుషగహనదహనన్ యమునన్
ఇట్లుద్ధవుండు యమునానదినుత్తరించి బదరికాశ్రమంబునకుంజ
నియె అనిన విని రాజేంద్రుండు యోగీంద్రునకిట్లనియె
శౌరియునతిరథవరులు మ
హారథులు సమరథులు యదుబలాధిపులెల్లం
బోరిఁ మృతిఁబొందనుద్ధవుఁ
డేరీతిన్ బ్రతికె నాకునెఱిగింపు తగన్
నావుడు రాజేంద్రునకు శుకయోగీంద్రుఁ
డిట్లను మున్ను లోకేశుచేత
సంప్రార్థితుండైన జలరుహనాభుండు
వసుమతిపై యదువంశమందు
నుదయించి తనుఁదాన మదిలోనఁజింతించి
తెలివొంది యాత్మీయకులవినాశ
మొనరించి తానుబంచోపనిషణ్మయ
మగు దివ్యదేహంబునందుఁజెందఁ
దలఁచి విఙ్ఞానతత్త్వంబున ధరణిమీఁద
దాల్చి జనకోటికెఱిఁగింపఁదగినధీరుఁ
డుద్ధవుఁడుదక్కనితరులేనోపరితండు
నిర్జితేంద్రియుఁడాత్మసన్నిభుఁడటంచు
క్షితిపై నిలిపిన కతమున
నతనికి మృతిదొరకదయ్యెనవనీశ రమా
పతియభిమానముగలిగిన
యతిపుణ్యుఁడు చనియె బదరికాశ్రమమునకున్
అంత
ఉద్ధవుఁడరిగిన పిదప స
మిద్ధపరిఙ్ఞాను సుజనహితు మైత్రేయున్
వృద్దజనసేవ్యుఁదాపస
వృద్దశ్రవుఁజూఁడగోరి విదురుఁడుగడఁకన్
యమునానది దాఁటి కతిపయప్రయాణంబులంబుణ్యనదులును
హరిక్షేత్రంబులును దర్శించుచునతిత్వరితగమనంబున
చనిచని ముందటఁగనుగొనె
ఘనపాపతమఃపతంగఁగరుణాపాంగం
గనదుత్తంగతరంగన్
జనవరనుతబహుళపుణ్యసంగన్ గంగన్
అందునరవిందసౌరభ
నందిత పవమానధూతనటదూర్మిపరి
స్పందితకందశీకర
సందోహ లసత్ప్రవాహ జలమజ్జనుఁడై
ఘనసారరుచివాలుకాసముదంచిత
సైకతవేదికాస్థలమునందు
యమనియమాదియోగాంగక్రియానిష్టఁ
బూని పద్మాసనాసీనుఁడగుచు
హరిపాదసరసీరుహన్యస్తచిత్తుఁడై
బాహ్యేంద్రియవ్యాప్తిఁబాఱఁదోలి
సకలవిద్వజ్జనస్తవనీయసముచితా
చారవ్రతోపవాసములఁగ్రుస్సి
యున్న పుణ్యాత్ము విగతవయోవికారు
వినుతసంచారు భువనపావనవిహారు
యోగిజనగేయు సత్తతిభాగధేయు
నాశ్రితవిధేయు మైత్రేయునచటఁగాంచె
