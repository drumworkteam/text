అట్టి భూమండలంబు క్రింద యోజనాయుతాంతరంబున నండ కటా
హాయామంబు గలిగి క్రమంబున నొండొంటికిం గ్రిందగుచు నతల
వితల సుతల రసాతల తలాతల మహాతల పాతాళలోకంబు లుండు;
నట్టి బిల స్వర్గంబుల యందు నుపరి స్వర్గంబు నకధికం బైన కామ
లోకంబుల నైశ్వర్యానందంబులను సుసమృద్ధ వనోద్యాన క్రీడా విహార
స్థానంబు లననుభవించుచు దైత్య దానవ కాద్రవేయాది దేవయోనులు
నిత్య ప్రముదితానురక్తు లగుచుఁ గళత్రా పత్య సుహృద్బంధు దాసి
దాస పరిజనులతోఁ జేరుకొని మణిగణ ఖచితంబులగు నతిరమణీయ
గృహంబులయందు నీశ్వరునివలనం జేటు లేని కాయంబులు
గలిగి వివిధ మాయావిశేష వినిర్మిత నూతన కేళీసదన విహరణ
మండప విచిత్రోద్యానాదుల యందుఁ గేళీవినోదం బులు సలుపుచుఁ
జరియింతురు; అంత.
అట్టి పాతాళంబులందును మయకల్పి
తములగు పుటభేదనముల యందు
బహురత్ననిర్మిత ప్రాకార భవన గో
పుర సభా చైత్య చత్వరవిశేష
ముల యందు నాగాసురుల మిథునములచే
శుక పిక శారికానికర సంకు
లముల శోభిల్లు కృత్రిమ భూములను గల
గృహములచే నలంకృతము లగుచు
కుసుమచయ సుగంధి కిసలయ స్తబక సం
తతులచేత ఫలవితతులచేత
నతులరుచిర నవలతాంగనాలింగిత
విటపములను గలుగు విభవములను.
మఱియు మానసేంద్రియంబుల కానందకరంబులైన నానావిధ
జలవిహంగమ మిథునంబులు గలిగి నిర్మలజలపూరితంబులై
మత్స్యకుల సంచార క్షుబితంబులైన కుముద కువలయ కహ్లార
లోహిత శతపత్రాదికంబులఁ దేజరిల్లెడు సరోవరంబులుగల యు
ద్యానవనంబుల యందుఁ గృతనికేతనులై స్వర్గభూముల నతి
శయించిన వివిధ విహారంబులు గలిగి యహోరాత్రాది కాలవిభాగ
భయంబులు లేక మహాహిప్రవరుండయిన శేషుని శిరోమణి దీధి
తులచే నంధకారోపద్రవంబులు లేక యెల్లప్పుడు దివసాయమా
నంబుగా నుండు; నా లోకంబునందునఖిల జనులు దివ్యౌషధి
రస రసాయనంబుల ననవరతంబు నన్నపానంబులుగా సేవిం
చుటం జేసి యచ్చటివారలకు నాధివ్యాధులును, వలితఫలితం
బులును, జరారోగంబులును, శరీర వైవర్ణ్యంబులును, స్వేదదౌర్గం
ధ్యంబులును, గలుగక పరమకల్యాణమూర్తు లగుచు హరిచక్ర
భయంబు దక్క నన్యంబగు మృత్యుభయంబు నొందక యుందురు;
అదియునుం గాక.
అట్టి పాతాళలోకంబునందు విష్ణు
చక్ర మెప్పుడేనిని బ్రవేశంబు నొందు
నప్పుడెల్లను దైత్యకులాంగనలకు
గర్భసంపద లందంద కరఁగుచుండు.
అతలమునందు న మ్మయుని యాత్మజుఁడైన బలాసురుండు స
మ్మతిఁ జరియించు షణ్ణవతి మాయలఁ గూడి వినోద మందుచుం
గుతలములందు నేఁడు నొక కొందఱు నచ్చటి మాయఁ జెంది సం
తతముఁ జరించుచుండుదురు దప్పక మోహనిబద్ద చిత్తులై.
అట్టి బలుని యావలింతలను స్వైరిణులు కామినులు పుంశ్చలు
లను స్త్రీ గణంబులు జనియించి; రా కామినీ జనంబులు పాతా
ళంబుఁ బ్రవేశించిన పురుషునికి హాటక రసం బనియెడు సిద్ధరస
ఘుటిక నిచ్చి రససిద్ధునిం గావించి యతనియందు స్వవిలాసా
వలోక నానురాగ స్మిత సల్లాపోప గూహనాదుల నిచ్ఛా విహారం
బులు సలుపుచుండ నా పురుషుండు మదాంధుండై తానె
సిద్ధుండ ననియును నాగాయుత బలుండ ననియును దలంచి
నానావిధ రతిక్రీడలఁ బరమానందంబు నొందుచుండు.
హాటకేశ్వరుఁడైన యంబికాధీశుండు
వితలంబునందుల వేడ్క నిలిచి
తనదు పార్షద భూతతతులతో బ్రహ్మస
ర్గోపబృంహణమున నొక్కచోటఁ
బార్వతీ సంభోగపరుఁ డగుచుండఁగా
వారల వీర్యంబువలనఁ బుట్టి
నట్టిది హాటకి యనియెడు నది యని
లాగ్నులు భక్షించి యందు నుమియు
నదియు హాటక మను పేర నతిశయిల్లి
వన్నె మీఱుచు శుద్ధ సువర్ణమయ్యె
నా సువర్ణంబు నా లోకమందు నున్న
జనుల కెల్లను వినుత భూషణము లయ్యె.
ఆ క్రింది సుతలంబు నందు మహాపుణ్యుఁ
డగు విరోచనపుత్రుఁడైన యట్టి
బలిచక్రవర్తి యా పాకశాసనునకు
ముద మొసంగఁగఁగోరి, యదితి గర్భ
మున వామనాకృతిఁ బుట్టి యంతటఁ ద్రివి
క్రమ రూపమునను లోకత్రయంబు
నాక్రమించిన దానవారాతిచేత ముం
దటన యీఁబడిన యింద్రత్వ మిట్లు
గలుగువాఁడు పుణ్యకర్మసంధానుండు
హరిపదాంబుజార్చ నాభిలాషుఁ
డగుచు శ్రీరమేశు నారాధనము చేయు
చుండు నెపుడు నతి మహోత్సవమున.
నరేంద్రా! సకలభూతాంతర్యామియు దీర్థభూతుండును నయిన
వాసుదేవుని యందుఁ జిత్తంబు గలిగి యిచ్ఛిన భూదానంబు
నకు సాక్షాత్కరించిన మోక్షంబు ఫలం బగుం; గాని పాతాళస్వర్గ
రాజ్యంబులు ఫలంబులు గానేరవు; అయిన నెవ్వరికిని మోక్షంబు
సాక్షాత్కృతంబు గాకుండుటంజేసి లోకప్రదర్శనార్థంబు పాతాళ
స్వర్గరాజ్యంబుల నిచ్చె; క్షుత పతన ప్రస్ఖలనాదు లందును వివ
శుండైన యెడల నామస్మరణంబు చేయు పురుషుండు గర్మ
బంధంబువలన విముక్తుం డగుచు సుఙ్ఞానంబునం బొందు; నట్టి
వాసుదేవుం డాత్మఙ్ఞాన ప్రపోషణంబు జేయు మాయామయంబు
లైన భోగైశ్వర్యంబుల నెల్ల నెట్లొసంగు ననవలదు; భగవంతుండు
యాచనజేసి సకల సంపదలఁ జేకొని శరీర మాత్రావశిష్టునిం జేసి
వారుణ పాశంబులం గట్టి విడిచినప్పుడు బలీంద్రు డి ట్లనియె.
పరమేశ్వరునకు నెప్పటి పదార్థంబులందు
దృష్ణ లేకుండుట దెలిసినాఁడ
నింద్రాదులెల్ల నుపేంద్రునిఁ బ్రార్థించి
యడిగిరి గాని శ్రీహరికిఁ గోరి
కలు లేవు; మిక్కిలి గంభీరమగు మహా
కాల స్వభావంబు గలుగుచుండు
నరయంగ మన్వంతరాధిపత్యమును లో
కత్రయంబును నెంత గాన తలప
మత్పితామహుండు మానవంతుండు ప్ర
హ్లాద విభునిఁ జూచి హర్షమంది
యెద్ధియైనఁ గోరు మిచ్చెద ననుటకు
నంతలోన నీశ్వరాఙ్ఞఁ దెలిసి.
ఇట్లు కృతార్థుండై ప్రిత్ర్యం బయిన రాజ్యంబు నొల్లక పరమేశ్వరు
దాస్యంబ కోరె, నా ప్రహ్లాద చరిత్ర కథనావసరమ్మున నీ తండ్రికిని
నీకును విశేషంబుగా నే పురుషుండు భగవదనుగ్రహంబుఁ బొంద
నోపు" నని పుండరీకాక్షుం డానతిచ్చిన వాక్యంబులు వక్ష్యమాణ
గ్రంథంబున విస్తరించెద; నా బలిచక్రవర్తి గృహద్వారంబున నఖిలలోక
గురుండయిన శ్రీమన్నారాయణుండు గదాపాణియును నిజజనాను
కంపితుండును శంఖచక్రాద్యాయుధ ధరుండును, నగుచు నిప్పు
డును దేజరిల్లుచుండు; నట్టి బలిద్వారంబున లోకంబుల గెలువ
నిచ్చగొన్న దశగ్రీవుం డుల్లంఘిత శాసనుండై ప్రవేశంబు గావింప
న య్యాది పురుషుండు దన పాదాంగుష్ఠంబున యోజనాయు
తాయుతంబులం బాఱం జిమ్మె; వినుము.
ఆ సుతలమునకుఁ గ్రిందై
భాసిల్లుఁ దలాతలంబు; ప్రభు వందు మయుం
డా సురపుర నిర్మాతగ
వాసిగఁ బొగడొంది యేలు వసుధాధీశా!
పురహరుచే రమేశ్వరుఁడు భూతహితార్థముగాఁ బురత్రయం
బరుదుగ నీఱు జేసె; శరణాగతు నా మయుఁ గాచి యెంతయుం
గరుణఁ దలాతలంబునకుఁ గర్తగ నిల్పిన నున్నవాఁడు శ్రీ
ధరుని సుదర్శనంబునకుఁ దప్పి విముక్తభయుండు గాఁ దగన్.
తలఁపఁగ నా క్రింద మహా
తలమునఁ గద్రువధూటి తనయులు సర్పం
బులు గలవు పెక్కు శిరములు
నలరంగాఁ గ్రోధవశగణావళి యనగఁగన్.
మఱియును గుహక తక్షక కాళియ సుషేణాది ప్రధాను లయిన వార
లతుల శరీరంబులు గలిగి యాదిపురుషుని వాహనం బైన పతగరాజ
భయంబున ననవరతంబు నుద్వేజితు లగుచు స్వకళత్రా పత్య
సుహృద్భాంధవ సమేతు లయి యుండుదు; రా క్రింద రసాతలంబున
దైత్యులు దానవులు నగు నివాత కవచ కాలకేయు లను హిరణ్యపుర
నివాసులగు దేవతాశత్రువులు మహా సాహసులును దేజోధికులును
నగుచు సకల లోకాధీశ్వరుండైన శ్రీహరితేజంబునం బ్రతిహతులై
వల్మీకంబు నందు నడంగి యున్న సర్పంబుల చందంబున నింద్రదూత
యగు సరమచేఁజెప్పబడెడు మంత్రాత్మక వాక్యంబులకు భయంబు
నొందు చుండుదురు.
ఇందుకులోద్భవ! వినుమా
క్రిందటి పాతాళమునను గ్రీడించుచు నా
నందము నొందుచు నుండును
సందడిఁబడి నాగకులము చతురత తోఁడన్.
ఇట్లు వాసుకి ప్రముఖులైన శంఖ కుళిక మహాశంఖ శ్వేత ధనం
జయ ధృతరాష్ట్ర శంఖచూడ కంబళాశ్వతర దేవదత్తాదు లయిన
మహానాగంబు లైదు నేడు పది నూఱు వేయి శిరంబులు గలిగి
ఫణామణికాంతులం జేసి పాతాళ తిమిరంబును బాపుచుందురు.
పాతాళలోకంబు పాఁతున శేషుండు
వెలయంగ ముప్పదివేల యోజ
నంబుల వెడలుపునను దోఁకఁ జుట్టగా
జుట్టుక యుండు; విష్ణుని మహోగ్ర
మైన శరీరంబు; దానై యనంతాఖ్య
సంకర్షణుం డుండు సంతతంబు;
నట్టి యనంత నామాభిధానుని మస్త
కమున సిద్ధార్థంబు కరణి ధరణి;
యంత నా విభుండు నఖిలలోకంబుల
సంహరింపఁగోరి చండకోప
వశత సృజనఁ జేయు వరుస నేకాదశ
రుద్రమూర్తు లనెడు రౌద్రమతుల.
అట్టి రుద్రమూర్తు లతుల త్రినేత్రులు
నఖిలశూల హస్తు లగుచు నుందు;
రందు నున్న ఫణికులాధిపుల్ శేషుని
పాదపంకజముల భక్తిఁ జేరి.
నమ్రు లగుచు ననుదినంబును మౌళి ర
త్నములచేతఁ గడు ముదంబు నొంది
కోరికలు దలిర్ప నీరాజనంబుల
నిచ్చుచుందు రెపుడు మచ్చికలను.
మఱియు నా సంకర్షణమూర్తిం జేరి నాగకన్యకలు కోరికలు గల
వార లగుచు నొప్పెడి శరీర విలాసంబులం జేసి యగరు చందన
కుంకుమ పంకంబులను లేపనంబులు చేయుచు సంకర్షణమూర్తి
దర్శన స్పర్శనాదులను నుద్బోధిత మకరధ్వజావేశిత చిత్తం
బుల గలిగి చిఱునవ్వు లొలయ నధికాభిలాషం జేసి స్మితావ
లోకనంబుల సవ్రీడితలై యవలోకించుచుండ ననంత గుణం
బులు గల యనంతదేవుం డుపసంహరింపం బడిన క్రోధంబు
గలిగి లోకంబులకు క్షేమంబు గోరుచు సురాసుర సిద్ధ గంధర్వ
విద్యాధర ముని గణంబులనవరతంబు ధ్యానంబు జేయ సంతత
సంతోషాతిశయంబున మ్రాఁగన్నుబెట్టుచు, సలలిత గీతావాద్యంబుల
నానందంబు నొందుచుఁ దన పరిజనంబుల నతిస్నేహంబున నవ
లోకించుచు నవతులసీగంధ పుష్పరసామోదిత మధుకరవ్రాత మధుర
గీతంబులు గల వైజయంతీవనమాలికల ధరియించుచు నీలాంబర
ధరుండును హలధరుండును నగుచు నితండు మహేంద్రుండో?
హరుండో? యనుచు జనంబులు పలుకుచుండఁ గాంచనాంబర
ధరుం డై ముముక్షువులు ధ్యానంబులు చేయ నధ్యాత్మ విద్యా
యుక్తం బయిన యా నంద హృదయ గ్రంథిని భేదించు నట్టి
శేషుని స్వాయంభువుండగు నారదుండు తుంబురు ప్రభ్రుతు లగు
ఋషిశ్రేష్టులతోఁ జేరుకొని కమలాసనుని సభాస్థానమునందు నిట్లు
స్తుతియించుచుండు.
ఓలిమై నెవ్వని లీలావినోదముల్
జన్మ సంరక్షణ క్షయములకును
హేతువు లగుచుండు, నెవ్వని చూపుల
జనియించె సత్త్వరజ స్తమంబు
లెవ్వని రూపంబు లేకమై బహువిధం
బులను జగత్తులఁ బ్రోచుచుండు,
నెవ్వని నామంబు లెఱుఁగక తలఁచిన
యంతన దురితంబు లఁడఁగుచుండు,
నట్టి సంకర్షణాఖ్యుండు నవ్యయుండు
నైన శేషుని వినుతి జేయంగఁ దరమె?
తలఁప నెప్పుడు వాఙ్మనంబులకు నింక
మూఁడు లోకంబులందును భూతతతికి.
మఱియుఁ బెక్కుగతుల మాబోఁటి వారలఁ
బ్రోవ దలఁచి శేషమూర్తి సాత్త్వి
క స్వభావ మొందెఁ గడఁకతో నట్టి శే
షునకు మ్రొక్కుచుందు ననుదినంబు.
మఱియు నా శేషుని నెవ్వండేని నాకస్మికంబుగ నయినను నార్తుం
డగుచు నయినను స్మరించినమాత్రన యఖిల పాపంబులం బాసి
సకల శ్రేయస్సులం బొందు; నట్టి శేషునినే ముముక్షువు లాశ్రయించి
ధ్యానం బొనర్చి భవబంధ నిర్ముక్తు లగుదురు; అతని ఫణంబుల
యందు భూగోళం బణుమాత్రం బగుచు నుండు; నతని మహిమలు
గణుతింప సహస్రజిహ్వలుగల పురుషుండైన నోపం డని పలుకు
చుందు; రా యనంతుండు పాతాళంబున నుండి సకల లోకహితా
ర్థంబు భూమిని ధరియించు" నని లోకతిర్యఙ్మనుష్య గతులను
లోకస్థితియును శుకయోగీంద్రుండు వినిపించి "యింక నేమి
వినిపింతు నెఱింగింపు" మనినం బరీక్షిన్నరేంద్రుండు శుకయోగీం
ద్రున కి ట్లనియె.
"మునివర! లోకచరిత్రం
బనుపమము మహావిచిత్ర మగునట్లుగ నా
కును వినిపించితి వంతయుం
బనుపడి నా చిత్తమందుఁ బాయక నిలిచెన్."
అనిన శుకయోగీంద్రుం డి ట్లనియె.
"జంతుజాలములకు శ్రద్ధలు త్రిగుణాత్మ
కములు గాన వారి కర్మగతుల
తారతమ్యములును దగిలి యిన్నియు వివి
ధంబు లగుచు సంతతంబు నుండు.
నరేంద్రా! ప్రతిషిద్ధలక్షణంబగు నధర్మం బాచరించు నరుని శ్రద్ధ విప
రీతంబుగాఁ బ్రవర్తిల్లు నట్టివానికిఁ గలిగెడి కర్మఫలంబును విపరీ
తంబుగనే యుండుం గావున ననాద్యవిద్యాకామప్రవర్తనల వలనఁ
బెక్కు తెఱంగులఁ గలిగెడి కర్మగతుల సంగ్రహంబుగ నెఱింగించెద"
ననిన శుకునితోఁ బరీక్షిన్నరేంద్రుం డి ట్లనియె.
మునివరేణ్య! నరకములు ముజ్జగంబుల
యందొ? యంతరాళమందొ? వెలినొ?
యదియుఁ గాక దేశమందుండు భూవిశే
షముల యందొ? తెలుపు సంతసమున."
అనిన శుకయెగీంద్రుం డి ట్లనియె.
