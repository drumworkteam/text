“తొల్లిటి యుగమునఁ దపములఁ
బల్లిదులగు ఋషుల మహిమ భాషింపఁగ రం
జిల్లెడు మార్కండేయుం
డుల్లంబున హరిని నిలిపి యుడుగక బ్రదికెన్.
లోకంబులు గల్పాంతసమయంబునం గబంధమయంబులయి, యంధ
కార బంధురంబులయి యున్నయెడ నేకాకి యయి చరించుచు బాలా
ర్కకోటి తేజుం డయిన బాలుని హృదయంబునం బ్రవేశించి యనేక
సహస్ర వత్సరంబులు దిరిగి వటపత్రశాయి యయిన య బ్బాలునిఁ
గ్రమ్మఱఁ గనియె” నని చెప్పిన శౌనకాదులు సూతునిం గనుగొని, “యా
మునీంద్రునకు నీ ప్రభావం బెట్లుగలిగె?”నని యడిగిన నతం డిట్లనియె.
భూవినుత! బ్రహ్మచర్యము
దా వదలక నిష్ఠచేతఁ దథ్యము గాఁగన్
భావించి హరిఁదలంచుచుఁ
గోవిదనుతుఁడై మృకండు గుణముల వెలసెన్.
ఇట్లుదపంబు సేయునతనికి హరిహరులు ప్రత్యక్షంబయి “వరం బడుగు”
మనిన గుణగణాఢ్యుం డయిన కుమారు నడిగిన ”నట్ల కాక” యని య
తండు గోరిన వరంబిచ్చి యంతర్ధానంబు నొంది; రనంతరంబ యమ్ముని
కి మార్కండేయుం డుదయించి నియమ నిష్ఠా గరిష్ఠు డయి యుండ;
మృత్యువు వానిం బాశబద్ధుం జేసిన నెదిర్చి మిత్తిని ధిక్కరించి, పదివేల
హాయనంబులు తపంబు సలుప, నింద్రుండు భయంపడి య మ్ముని
వరుని యుగ్రతపంబు భంగపఱచుటకు దేవతాంగనలం బంప, వారే
తెంచునెడఁ బుష్పఫలభరితంబును; మత్తమధుకర శుక పికాది శకుం
తలారవ నిరంతర దిగంతరంబును; జాతివైర రహిత మృగ పక్షికుల
సంకులంబును, సారస చక్రవాక బక క్రౌంచ కారండవ కోయష్టి కాది
జలవిహంగమాకులిత సరోవర సహస్ర సందర్శనీయంబును నగు నా
తపోవనంబున జటావల్కలధారి యై హవ్యవాహనుండునుంబోలెఁ
దపంబు సేయు మునీంద్రునిం గని యయ్యంగనలు వీణావేణు వినోద
గానంబుల నలవరింప మెచ్చక ధీరోదాత్తుం డగు న మ్మునీంద్రుని
గెల్వనోపక యింద్రుని కడకుం జని; రంత హరి యతని తపంబునకుఁ
బ్రసన్నుండై యావిర్భవించినం గనుగొని ”దేవా! నీ దివ్యనామస్మరణం
బునంజేసి యీ శరీరంబుతోడన యనేక యుగంబులు బ్రదుకు నట్లు
గాఁజేయవే” యనినం గరుణించి యిచ్చుటయును.
జగము రక్షింప జీవులఁ జంప మనుపఁ
గర్తవై సర్వమయుఁడవై కానిపింతు
వెచట నీ మాయఁ దెలియంగ నెవ్వఁ డోపు?
విశ్వసన్నుత! విశ్వేశ! వేదరూప!
బలభిన్ముఖ్య దిశాధినాథవరులున్ ఫాలాక్ష బ్రహ్మాదులున్
జలజాతాక్ష! పురంద రాది సురులుం జర్చించి నీ మాయలం
దెలియన్ లేరఁట! నా వశంబె తెలియన్?దీనార్తినిర్మూల! యు
జ్జ్వలపంకేరుహపత్రలోచన! గదాచక్రాంబుజాద్యంకితా!
అని వినుతించి, “దేవా! నీ మాయం జేసి జగంబు భ్రాంతం బై యున్న
యది; యిది దెలియనానతీవలయు”నని యడిగిన నతండు నెఱింగించి
చనియె, మునియును శివపూజ సేయుచు హరిస్మరణంబు సేయ
మఱచి శతవర్షంబులు ధారాధరంబులు ధారావర్షంబుచే ధరాతలంబు
నింప, జలమయంబై యంధకారబంధురబైన, నంత నా తిమిరంబునం
గన్నుగానక భయంపడి యున్నయెడ నా జలమధ్యంబున నొక వట
పత్రంబునం బద్మరాగ కిరణపుంజంబుల, రంజిల్లు పాదపద్మంబులుగల
బాలునిం గని, మ్రొక్కి యతని శరీరంబు ప్రవేశించి, యనేక కాలం బనం
తం బగు జఠరాంతరంబునం దిరిగి; యతని చరణారావింద సంస్మర
ణంబు సేసి; వెలువడి కౌఁగలింపంబోయిన మాయఁ గైకొని యంతర్ధానం
బునొంద; మునియు నెప్పటియట్ల స్వాశ్రమంబు సేరి తపంబు సేయు
చున్న సమయంబున.
నిలిచిన శంకరుం గనియు నిత్యసుఖంబుల నిచ్చు గౌరి యి
మ్ముల “హర! భూతిభూషణసముజ్జ్వలగాత్రునిఁ గంటె, యెంతయున్
వలనుగ వానితోడ నొక వాటపుమాటను బల్కఁగాఁ దగున్
సలలితమైన యీ తపసి జాడ వినంగడు వేడ్క యయ్యెడిన్.”
అనిన శంకరుండును శాంకరీసమేతుం డయి నభంబుననుండి ధరణీ
తలంబునకు నేతెంచి యితరంబు గానక యేకాగ్రచిత్తుండగు న మ్మునిం
గని తన దివ్యయోగమాయా ప్రభావంబుచేత నతని హృదయంబునం
బ్రవేశించి చతుర్బాహుండును, విభూతి రుద్రాక్షమాలికాధరుండును,
ద్రిశూల డమరుకాది దివ్యసాధన సమేతుండును, వృషభవాహనా
రూఢుండును, నుమాసమేతుండునై తన స్వరూపంబు గనంబఱచిన
విస్మయంబునొంది య మ్ముని యా పరమేశ్వరుని ననేక ప్రకారంబుల
స్తుతియించిన, నప్పు డమ్ముని తపఃప్రభావంబునకు మెచ్చి “మహాత్మా!
పరమశైవుండ” వని పరమేశ్వరుం డానతిచ్చిన మార్కండేయుండును
శంకరునిరీక్షించి, “దేవా! హరిమాయాప్రభావంబు దుర్లభం; బయ్యది భవ
త్సందర్శనంబునంగంటి; నింతియచాలు; నైననొక్కవరంబు గోరెద; నారా
యణచరణాంబుజ ధ్యానంబును, మృత్యుంజయంబునుం గలుగు నట్లు
గాఁగృప సేయవే” యని ప్రార్థించినఁ గృపాసముద్రుండై “యట్లగాక” యని
“జరారోగవికృతులు లేక కల్పకోటి పర్యంతంబు నాయువుం, బురుషోత్త
ముని యనుగ్రహంబుఁ గలుగు” నని యానతిచ్చి యమ్మహాదేవుం డత
ర్ధానంబు నొందె” నని చెప్పి యీ మార్కండేయోపాఖ్యానంబు వ్రాసిన
వినినం జదివినను మృత్యువుదొలంగు నని మఱియు నిట్లనియె; హరి
పరాయణుం డగు భాగవతుండు దేవతాతంర మంత్రాంతర సాధనాంత
రంబులు వర్జించి, దుర్జనులం గూడక నిరంతరంబు నారాయణ గోవిం
దాది నామస్మరణంబు సేయుచునుండె నేని నట్టి పుణ్యపురుషుండు
వైకుంఠంబున వసియించు; మఱియు హరి విశ్వరూపంబును జతు
ర్విధ వ్యూహభేదంబును, జతుర్మూర్తులును, లీలావతారంబులును
జెప్ప నగోచరంబు లనిన శౌనకుం డిట్లనియె.
హరికథలు, హరిచరిత్రము,
హరిలీలావర్తనములు నంచిత రీతిం
బరువడి నెఱిఁగితి మంతయుఁ
సురనుత! యనుమాన మొకటి సొప్పడెడి మదిన్.
