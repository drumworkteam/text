“మునినాథ! ప్రచేతసు లా
ఘన మగు రుద్రోపదిష్ట కమలోదర కీ
ర్తనమున నే గతిఁ బొందిరి
వనజాక్షుఁడు సంతసింప వా రనఘాత్మా!
కడఁగి మఱి వారు యాదృచ్ఛికతను జేసి
హరికి నిత్యప్రియుం డగు హరునిఁ గాంచి
యతని వలన యనుగ్రహ మంది మోక్ష
మంది రని చెప్పి; తది నిశ్చయంబు మఱియు
హరి దర్శన పూర్వం బిహ
పరలోకములందు నా నృపాల తనయు లం
దిరి యే ఫలముల నందఱు
నిరతి నెఱింగింపు;" మన మునివరుఁడు పలికెన్.
"విను జనకాదేశము ముద
మునఁ దాల్చి నృపాత్మజులు సముద్రోదరమం
దనుపమ జపయఙ్ఞంబున
నొనరఁ దపం బూని ముదము నొందుచు నుండన్.
పదివే లేఁడులు నిష్ఠను
వదలక తప మాచరింప వారల కర్థిన్
సదయాంతరంగుఁ డభయ
ప్రదుఁడు సనాతనుఁడు నైన పద్మోదరుఁడున్.
అనుపమ శాంతము లగు నిజ
తను రశ్ములచే నృపాల తనయ తపో వే
దనలు శమింపగఁ జేయుచు
ననయముఁ బ్రత్యక్ష మయ్యె; నచ్యుతుఁ డంతన్.
ఘన మేరుశృంగ సంగత నీల మేఘంబు
నెఱి గరుడస్కంధ నివసితుండుఁ
గమనీయ నిజదేహకాంతి విపాటితా
భీలాఖి లాశాంతరాళ తముఁడు
సుమహితాష్టాయుధ సుమనో మునీశ్వర
సేవక పరిజన సేవితుండు
మండిత కాంచన కుండల రుచిరోప
లాలిత వదన కపోలతలుఁడు
చారు నవరత్న దివ్య కోటీర ధరుఁడు
కౌస్తుభ ప్రవిలంబ మంగళ గళుండు
లలిత పీతాంబర ప్రభాలంకృతుండు
హార కేయూర వలయ మంజీర యుతుఁడు
లలితాయ తాష్ట భుజ మం
డల మధ్య స్ఫురిత రుచి విడంబిత లక్ష్మీ
లలనా కాంతి స్పర్ధా
కలిత లసద్వైజయంతికా శోభితుఁడున్
సుర గరుడ యక్ష కిన్నర
నిరుపమ జేగీయమాన నిఖిలాశా సం
భరిత యశోమహనీయ
స్ఫురణుండు నగు న ప్పురాణ పురుషుం డెలమిన్
కరుణావలోకనంబులు
నిరవొంద నృపాలసుతుల నీక్షించి రమా
వరుఁ డంబుద గంభీర మ
ధుర భాషలఁ బలికెఁ బ్రియము దూఁకొనుచుండన్
"తాపసోత్తము లగు ప్రచేతసులు! వేడ్క
వినుఁడు మీరలు సౌహార్దమున నభిన్న
ధర్ము లగుట భవత్సౌహృదమున కేను
జాలఁ బరితోష మందితి సమత నేఁడు
అనయమును మీ మనోరథ
మొనరింతు; నెఱుంగఁ బలుకుఁ; డుత్తము లగు మి
మ్మనుదినము నెవ్వఁడు సుఖశ
యనుఁడై మదిలోనఁ దలఁచు నా నరుఁ డెపుడున్.
భ్రాతృజన సౌహృదంబును
భూతదయాగుణము విమల బుద్ధియు సుజన
ప్రీతియుఁ గల్గి సుఖించును
వీత సమస్తాఘుఁ డగుచు విశ్వములోనన్.
మఱియు రుద్రగీతం బయిన మదీయ స్తవం బెవ్వ రనుదినంబును
స్తోత్రంబు చేయుదురు, వారల కభిమత వరంబులు, శోభనకరం బగు
ప్రఙ్ఞయు నిత్తు; మీరలు ముదన్వితులై జనకాదేశం బంగీకరించుటం
జేసి మీ కీర్తి లోకంబుల విస్తరిల్లు; మీకు ననూన బ్రహ్మగుణుండు
నాత్మసంతతింజేసి లోకత్రయ పరిపూర్ణ గుణాకరుండు నైన పుత్రుండు
సంభవింపంగలండు; కండుమహాముని తపోవినాశార్థంబుగా నింద్రుని
చేతఁ బ్రేషిత యగు ప్రమ్లోచ యను నప్సరస గర్భంబు దాల్చి య
మ్మునీంద్రుని వీడ్కొని దివంబునకుం జను సమయంబునం బ్రసూ
తయై తత్పుత్రిని వృక్షంబు లందుఁ బెట్టి చనిన.
ఆ శిశు వపుడు పేరాఁకలిచేఁ గుంది
వావిచ్చి బిట్టు వాపోవు చుండ
నాలించి యటకు రాజైన సోముఁడు వచ్చి
వలనొప్ప నవసుధావర్షి యైన
యాత్మీయ తర్జని నర్థిఁ బానమ్ము చే
యింపంగఁ బెరిఁగి య య్యిందువదనఁ
గన్యా వరారోహఁ గడఁక మారిష యను
చెలువఁ బుణ్యుండు ప్రాచీనబర్హి
య న్నృపునిచేఁ బ్రజా విసర్గావసరము
నందు వేడ్కఁ దదాదిష్టులైన మీర
లందఱును నెయ్యమున వివాహంబు గండ”
యని సరోరుహనయనుఁ డి ట్లనియె; మఱియు.
“అనఘాత్ములారా! యభిన్న ధర్మశీలు రయిన మీకు నందఱకు నా
సుమధ్య యైన కన్య యభిన్న ధర్మశీలయు భవ దర్పితాశయయు
నయిన భార్య యగు; మీర లప్రతిహత తేజస్కులై దివ్యవర్ష సహస్రం
బులు భౌమ దివ్య భోగంబులు మదనుగ్రహులై యనుభవించెద; రంత
నా యందుల భక్తిం జేసి నిర్మలాంతఃకరణులై యీ భోగంబులు నిరయ
ప్రాయంబులుగాఁ దలంచి మదీయ స్థానంబు నొందెద” రని వెండియు
ని ట్లనియె.
“అరయ గృహస్థు లయ్యును మదర్పిత కర్ములు నస్మదీయ సుం
దర చరితామృత శ్రవణ తత్పర మానస యాతయాములున్
సరస గుణాఢ్యు లై తనరు సాధుల కీ గృహముల్ దలంప దు
ష్కర భవబంధ హేతువులు గావు నృపాత్మజులార! యెన్నఁడున్.
అది యె ట్లంటిరేని.
అనుపమ బ్రహ్మవాదు లగు నంచిత యోగిజనానుగీయమా
న నిజకథా సముత్సుకుఁ డనందగు నేను మదీయులంద నూ
తనముగ నుందుఁ గావున నుదారత వారికి నీ గృహావళుల్
ఘనభవబంధ హేతువులు గా; విది యంతయు నిక్క మారయన్.
సరసుఁడ నగు ననుఁ బొందిన
పురుషులు ఘన శోక మోహ మోదంబులఁ బొం
దరు; గావున నెనయఁగను ద్రి
పురుషాధీశ్వరుఁడ బ్రహ్మభూతుఁడ నగుదున్.”
అని యిట్లు పలుకుచున్న పురుషార్థ భాజనుం డగు జనార్దనుని
దర్శించి తద్దర్శన విద్వస్త రజస్తమోగుణు లయిన ప్రచేతసులు.
కరసరసీరుహంబు లెసకం బెసఁగన్ ముకుళించి గద్గద
స్వరములఁజేసి యి ట్లనిరి “సర్వశరణ్యు నగణ్యు నిందిరా
వరు నజితున్ గుణాఢ్యు ననవద్యచరిత్రుఁ బవిత్రు నచ్యుతుం
బరుఁ బరమేశు నీశు భవబంధవిమోచనుఁ బద్మలోచనున్.
కేశవ! సంతత క్లేశ నాశనుఁడవు
గురుసన్మనో వాగగోచరుఁడవు
నిద్ధమనోరథ హేతుభూతోదార
గుణనాముఁడవు సత్త్వగుణుఁడ వఖిల
విశ్వోద్భవస్థితి విలయార్థధృతనిత్య
విపులమాయాగుణ విగ్రహుఁడవు
మహితాఖిలేంద్రియ మార్గ నిరధిగత
మార్గుఁడ వతిశాంత మానసుఁడవు
తవిలి సంసార హారి మేధస్కుఁ డవును
దేవదేవుఁడవును వాసుదేవుఁడవును
సర్వభూత నివాసివి సర్వసాక్షి
వైన నీకు నమస్కారమయ్య! కృష్ణా!
మఱియును.
తోయరుహోదరాయ భవదుఃఖహరాయ నమో నమః పరే
శాయ సరోజకేసర పిశఙ్గ వినిర్మల దివ్య భర్మ వ
స్త్రాయ పయోజ సన్నిభ పదాయ సరోరుహ మాలికాయ కృ
ష్ణాయ పరాపరాయ సుగుణాయ సురారిహరాయ వేధసే."
అని వినుతించి.
కమలదళాక్ష! దుఃఖలయ కారణమై తగు తావకీన రూ
పము ననివార్య దుర్భర విపద్దశ దుఃఖము నొందు మాకు నీ
సుమహిత సత్కృపా గరిమఁ జూపుట కంటె ననుగ్రహంబు లో
కమునఁ దలఁప నొండొకటి గల్గునె? భక్త ఫల ప్రదాయకా!
భూరిశివేతరాపహవిభూతి సమేత! మహాత్మ! దీనర
క్షారతి నొప్పు నీవు చిరకాలమునన్ సుఖవృత్తి వీరు మా
వార లటంచు బుద్ధి ననవద్య! తలంచిన యంతమాత్ర స
త్కారమె చాలు నట్లగుట గా కిటు సన్నిధి వైతి వీశ్వరా!
అరయఁగ క్షుద్రభూత హృదయంబుల యందుల నంతరాత్మవై
తిరముగ నుండు నీవు భవదీయ పదాంబురుహ ద్వయార్చనా
పరమతు లైన మాకును శుభప్రద భూరి మనోరథంబు లీ
వరుదుగ నీవె! భక్తహృదయ ప్రమదప్రద! ముక్తినాయకా!
అయినను విను సరోజాయత లోచన;
వర మోక్ష మార్గ ప్రవర్తకుఁడవుఁ;
బురుషార్థ భూత విస్తరుఁడవు నగు నీవు
దగిలి ప్రసన్నుఁ డవగుట మాకు
నర్థి మనోభీష్ట మైన వరం బయ్యె;
నైనను నాథ! పరాపరుండ
వైన నిన్నొక వరం బర్థింతు మనినను
భువిఁ దావకీన విభూతు లెన్న
నంత మెఱుఁగంగ రామి ననంతుఁ డనుచుఁ
బలుకుదురు; నిన్ను నది గానఁ బరమపురుష!
యే వరం బని కోరుదు మేము? దప్పి
గొన్న బాలకుఁ డబ్ది నీ ళ్ళెన్ని గ్రోలు?
ఇదియునుం గాక.
పూని భవత్పదాంబురుహ మూల నివాసులమైన మేము మే
ధానిధి! నీ విలోకనముఁ దక్కఁగ నన్యముఁ గోర నేర్తుమే?
మానిత పారిజాత కుసుమ స్ఫుట నవ్యమరందలుబ్ద శో
భానయశాలి యైన మధుపంబు భజించునె యన్యపుష్పముల్?
హరి భవదీయ మాయ ననయంబును జెందిన నేము నిచ్ఛలుం
గర మనురక్తి నేది తుదగా భవకర్ములమై ధరిత్రి పైఁ
దిరుగుదు, మంతదాఁక భవదీయజనంబులతోడి సంగతిన్
గురుమతి జన్మజన్మములకున్ సమకూరఁగ జేయు మాధవా!
కమలాధీశ్వర! తావకీన వర భక్త వ్రాత సంసర్గ లే
శముతోడన్ సరిగాఁ దలంప; మెలమిన్ స్వర్గాపవర్గాది సౌ
ఖ్యములన్నన్ వినుమానుషంబు లగు నీ కామంబులం జెప్ప నే
ల; మునీంద్ర స్తుత పాదపద్మ! సుజనాలాపాను మోదాత్మకా!
మఱియు భగవద్భక్త సంగంబుల యందుఁ దృష్ణాప్రశమనంబులైన
మృష్ట కథలు చెప్పఁబడుటచే భూతంబుల యందు వైరంబును
నుద్వేగంబును లేకుండు నని.
వనముల ముక్తసంగు లగువారు నుతింపఁ దనర్తు వీవు; గా
వున నిలఁ బుణ్యతీర్థములఁ బోలఁ బవిత్రము చేయఁ బూని య
ర్థినిఁ బదచారులై ధరఁ జరించు భవత్పద భక్త సంగమం
బనుపమ భూరి సంసృతి భయస్థుని బుద్ధి రుచింపకుండునే?
కావున.
వనరుహపత్రలోచన! భవత్సఖుఁడైన సుధాంశుమౌళితో
డి నిమిషమాత్ర సంగతిఁ గడింది వ్రణంబును దుశ్చికిత్సము
న్ననఁ దగు జన్మరోగమున కర్మిలి వైద్యుఁడ వైన నిన్ను నే
మనయముఁ జూడఁ గంటిమి; కృతార్థులమై తగ మంటి మీశ్వరా!
దేవా! మదీయ స్వాధ్యాయాధ్యయనంబులును, గురు ప్రసాదంబును,
విప్రవృద్ధానువర్తనంబును, నార్యజననమస్కరణంబును, సర్వభూతా
నసూయయు, నన్న విరహితంబుగా ననేక కాలం బుదకంబుల
యందు సుతప్తంబయిన తపంబు చేయుటయు, నివి యన్నియును
బురాణ పురుషుండ వైన భవదీయ పరితోషంబు కొఱకు నగుంగాక
యని విన్నవించెదము;" అని వెండియు ని ట్లనిరి.
"మను పద్మాసన ధూర్జటి ప్రముఖ ధీమంతుల్ తపోఙ్ఞాన స
త్త్వనిరూఢిం దగువారు నీ మహిమమున్ వర్ణింపఁ బారం బెఱుం
గనివా రయ్యును నోపినంత వినుతుల్ గావింతు; ర ట్లౌట నే
మును ని న్నర్థి నుతింతు మీశ! వరదా! బుద్ధ్యాదిమూలంబుగన్.
అని మఱియు సముండవు నాదిపురుండవుఁ బరుండవు శుద్ధుం
డవు వాసుదేవుండవు సత్త్వమూర్తివియు భగవంతుండవు నైన
నీకు నమస్కరించెదము;" అని యిట్లు ప్రచేతసులచేత నుతింపం
బడి శరణ్యవత్సలుండగు హరి సంతుష్టాంతరంగుండై వారల కోరిన
యట్ల వరంబు లిచ్చిన.
అనయ మా నృపనందనుల్ ముదమార సన్నుతిఁ జేయఁగాఁ
మనములోఁ బరితోష మంది రమాహృదీశుఁడు భక్త పా
లన కరుండు తదీయ దర్శన లాలసాత్మకు లాత్మలం
దనివి చాలక చూడ నాత్మపదంబు కేగె రయంబునన్.
తదనంతరంబ ప్రచేతసులు భగవదాఙ్ఞ శిరంబుల ధరియించి సముద్ర
సలిల నిర్గతు లయి.
భూరి సమున్నతి నాక
ద్వార నిరోధంబు గాఁగఁ దగఁ బెరిఁగిన యా
భూరుహ సంఛన్నాఖిల
ధారుణి నీక్షించి రాజతనయులు వరసన్.
ఘన కుపితాత్ములై విలయకాల భయంకర హవ్యవాహ లో
చనుగతి నుగ్రులై ధరణి చక్రము నిర్వసుధారుహంబుగా
ననయముఁ జేయఁ బూనిన జనాధిపసూనుల మోములందుఁ దా
మనల సమీరముల్ జనన మంది కుజంబులఁ గాల్పఁ జొచ్చినన్.
నలినభవుఁ డా మహీజ
ప్రళయముఁ గని వచ్చి ధరణిపాల తనూజా
తుల మధురోక్తుల నుపశాం
తులఁ గావించుచును నయము దూఁకొనఁ బలికెన్
అట్లు పలికి వారల నుపశమిత క్రోధులం జేసిన యనంతరంబ.
అవశిష్ట ధరణీరుహంబులు భయ మంది
తివిరి చతుర్ముఖాదేశమునను
మారిష యను సతీమణిఁ దమ కూఁతును
నా ప్రచేతసులకు నర్థి నిచ్చె;
నా నరపాలక సూనులు దక్షున
కరయంగ మున్నీశ్వరాపరాధ
మునఁ బ్రాప్త మైనట్టి జనపాల జన్మంబు
నకుఁ గారణం బైన నలిననయన
నాదరంబునఁ గమలజు నాఙ్ఞఁ జేసి
కడఁక దీపింప విధివత్ప్రకారమునను
వరుస నందఱుఁ గూడి వివాహ మైరి
గడవ వచ్చునె దైవ సంకల్ప మెందు?
కలదే జగతిం బదురు నృ
పుల కిల నొక భార్య యెందుఁ బొసఁగునె? వినఁగా
నలినోదరు ఘనమాయా
కలితాద్భుతములకు నతులు గావింపఁ దగున్.
అంతఁ జాక్షుషమన్వంతరంబున దైవచోదితుండై యిష్ట ప్రజాసర్గంబు
గావించుచుఁ బ్రసిద్ధుండైన దక్షుండు పూర్వ దేహంబు గాల విద్రుతం
బగుచుండం బ్రచేతసులకు న మ్మారిష యను భార్య యందు సంభ
వించి నిజకాంతింజేసి సమస్తతేజోధనుల తేజంబును బిహితంబుగాఁ
జేయుచుఁ గర్మ దాక్ష్యంబున దక్షుం డను నామంబు వహించి బ్రహ్మ
చేతం బ్రజాసర్గ రక్షయందు నియోగింపంబడి మరీచ్యాదులం దత్త
ద్వ్యాపారంబులందు నియోగించి యుండె; అంత.
