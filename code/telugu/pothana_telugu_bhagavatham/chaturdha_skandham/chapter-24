తా ననుగమనము చేయం
బూనుటయును నంతలోనఁ బూర్వసఖుఁడు వి
ఙ్ఞాన స్వరూపుఁ డమలుఁడు
నైన ధరాదివిజుఁ డొక్క డబలం గనుచున్.
చనుదెంచి య త్తలోదరి
సునయోక్తుల ననునయించుచుం దగ ననియెన్
“వనితా! నీవెవ్వతె? వె
వ్వని దాన? వితం డెవండు? వగచెద వేలా?”
అని యడిగి వెండియును ని
ట్లనియెను” నీ సృష్టి పూర్వమందును నీ వె
వ్వనితోడి సఖ్య సౌఖ్యము
లనవరతము ననుభవించి తట్టి సఖుండన్.
న న్నెఱుగు దేని మనమున
న న్నెఱుఁగక యున్న నైన నళినదళాక్షీ!
నన్నుఁ బురాతన సఖుఁగా
నెన్నంగలదాన; వైన నెఱుఁగవె చెపుమా?
కావున నీవును నేనునుం బూర్వంబునందు మానసనివాసులమైన
హంసలమై యుండి గృహంబుఁ బాసి సహస్రవత్సరంబులు సఖుల
మై వర్తించు నంత నీవు నన్నుం బాసి భౌమభోగ రతుండవై పదంబు
నిచ్చగించుచు మహీమండలంబు గలయం గ్రుమ్మరు నప్పు డొక్క
కామినీ నిర్మితంబుం బంచారామంబు నవద్వారసమేతంబు నేకపాల
కంబుఁ ద్రికోష్ఠంబు షట్కులంబుఁ బంచవిపణంబుఁ బంచప్రకృతియు
స్త్రీనాయకంబు నైన యొక్క పురంబు పొడగంటివి; అది యెట్టి దనినం
బంచారామంబు లనం బంచేంద్రియార్థంబులు; నవద్వారంబు లన నాసి
కాది ద్వారంబు; లేకపాలకం బనం బ్రాణపాలనంబు; త్రికోష్ఠంబు లనం
దేజో భిన్నంబులు; షట్కులంబు లన నింద్రియ సంగ్రహంబు; విపణంబు
లనఁ గర్మేంద్రియంబులు; పంచ ప్రకృతి యనం బంచ భూతంబులు;
బ్రకృతి యను కామిని యన బుద్ధి; ఇట్టి పురంబునం బ్రవిష్టుండైన
పురుషుం డంగనా పరతంత్రుఁడు నఙ్ఞుండు నైన నీవ యప్పురంబునం
గామినీ సంస్పృష్టుండవై రమియించుచుఁ దత్సంగమంబున నష్ట స్మృతి
వై వైదర్భీ జనసంభావిత సుఖాభాసంబులగు దుఃఖంబులచే నిట్టి పాపి
ష్ఠంబైన దశం బొందితివి; కావున.
నీవు వైదర్భివి గావు; వీరుఁ డితండు
వివరింపఁగాఁ గాఁడు విభుఁడు నీకు;
నొగి మున్ను పురమున నుపరుద్ధుఁ జేసిన
యా పురంజన పతి వరయఁ గావు;
మఱియు నీ వన్య సీమంతిని యనియును
జర్చింపఁగా బూర్వ జన్మమందుఁ
బురుషుం డవనియును బుద్ధిఁ దలంచుట
యరయంగ నీ యుభయము నసత్య;
మింతయును మామకీనమై యెసఁగు మాయఁ
జేసి కల్పిత మయ్యెఁ; జర్చింప మనము
పూర్వమున హంసలమ యని పూని యెఱుఁగఁ
బలికితిఁ దెలియు మనల రూపంబుఁ జూడు.
ఏనే నీవు గాని యన్యుండవు గావు; నీవే నేఁ గాని యన్యుండంగా;
నిట్లని యెఱుంగుము; విద్వాంసులు మన యిద్దఱ యందు నంత
రంబు నీక్షింపరు; పురుషుండు దన్నొక్కనినె యాదర్శ చక్షువులందు
భిన్నరూపునింగాఁ దలంచు చందంబున మన యిద్దఱికిని భేదంబు
గలిగిన యట్ల తోఁచు; నని యి వ్విధంబున నతం డతనిచేత నీవు
పూర్వంబున మదీయసఖుండవైన హంస” వని తెలుపంబడి స్వస్థుం
డై తద్వియోగ నష్టంబైన ఙ్ఞానంబు గ్రమ్మఱం బొందె” అని చెప్పి నార
దుండు ప్రాచీనబర్హిం జూచి యీ యధ్యాత్మ తత్త్వంబు రాజకథామిషం
బున నీకు నెఱింగించితి;" అనిన.
విని భూమీశుఁడు నారద
ముని కను “భవదీయవచనములు సూరులు ద
క్కను గర్మ మోహితులమై
వనరెడు నే మెట్టు దెలియువారము చెపుమా.”
అనిన యోగీంద్రుండు రాజేంద్రున కి ట్లనియె “నరేంద్ర! యేమి కతంబున
నాత్మ చేత యేక ద్వి చతుష్పాదంబును బహుపాదంబును నపా
దంబు నగుచుఁ బురంజను దేహంబు ప్రకటం బొనర్చు; నా కతంబున
బురంజనుండు పురుషుం డయ్యె; అట్టి పురుషునకు నామ క్రియా
గుణంబుల విఙ్ఞాతుండు గాకుండుటం జేసి యవిఙ్ఞాత శబ్దంబునం
జెప్పంబడు; సఖుం డీశ్వరుండు; పురుషుండు సాకల్యంబునం జేసి
దేహపరిగ్రహంబు చేయ నిశ్చయించునప్పుడు నవద్వార కలితంబును
ద్విహస్త చరణ యుక్తంబును నయిన పురం బేది గల, దది లెస్స
యని తలఁచి య ప్పురం బను దేహంబునందుఁ బురుషుండింద్రి
యంబులం జేసి యే బుద్ధి నధిష్ఠించి విషయంబుల ననుభవించు;
నహంకార మమకారంబులకు నే బుద్ధి తత్త్వంబు గారణం బగు; నట్టి
బుద్ధి ప్రమదోత్తమ యనంబడె; దానికి సఖులు ఙ్ఞానకర్మకారణంబులైన
యింద్రియగుణంబులు; సఖీజనంబులు దదీయ వృత్తులు; పంచముఖో
రగంబనం బంచవృత్తి యైన ప్రాణంబు; ఏకాదశ మహాభటులన బృహ
ద్బలుండు నుభయేంద్రియ నాయకుండునైన మనంబు; నవద్వార
సమేతంబైన య ప్పురంబు చుట్టివచ్చిన పాంచాలదేశంబు లనం
బంచ విషయంబులు; నవద్వారంబు లన నక్షి నాసికా కర్ణ ముఖ
గుద శిశ్నంబులు; అందు నక్షినాసాస్యంబు లైదునుం బ్రాగ్ద్వార పురస్కృ
తంబులు; దక్షిణోత్తర కర్ణంబులు దక్షిణోత్తరద్వారంబులు; గుద శిశ్నం
బులు పశ్చిమ ద్వారంబులు; అందు నేకస్థల నిర్మితంబులైన ఖద్యోతా
విర్ముఖులు నేత్రంబులు; విభ్రాజితం బన రూపంబు; ద్యుమంతు డనం
జక్షురింద్రియంబు; నళినీ నాళిను లన నాసికా ద్వారంబులు; సౌరభం
బన గంధంబు: అవధూత యన ఘాణేంద్రియంబు; ముఖ్య యన
నాస్యంబు; విపణం బన వాక్కు; రసఙ్ఞుం డన రసంబు; ఆపణం బన
వ్యవహారంబు; బాహూదనం బన వివిధాన్నంబు; పితృహు వన దక్షిణ
కర్ణంబు; దేవహూ వన నుత్తర కర్ణంబు; చండవేగుం డనం గాలోపలక్షకం
బైన సంవత్సరంబు; గంధర్వు లన దివంబులు; గంధర్వీ జనంబు లన
రాత్రులు; పరీవర్తనం బన నాయుర్హరణంబు; గాలకన్యక యన జర; యవ
నేశ్వరుం డన మృత్యువు; అతని సైనికులన నాధివ్యాదులు; ప్రజ్వారుం
డనం బ్రాణిహింస యందు శ్రీఘ్రవేగంబు గలిగి శీతోష్ణ భేదంబులం ద్వి
విధం బైన జ్వరంబు; దక్షిణ పాంచాలం బనం బితృలోక ప్రాపకంబును
బ్రవృత్తి రూపకంబు నైన శాస్త్రంబు; ఉత్తర పాంచాలం బన దేవలోక ప్రాప
కంబు నివృత్తి సంఙ్ఞికంబు నయిన శాస్త్రంబు; శ్రుతధరుం డన శ్రోత్రంబు;
ఆసురీ నామకం బనం బశ్చాద్ద్వారంబైన మేఢ్రంబు; గ్రామకం బన సురత
సుఖంబు; దుర్మదుం డన గుహ్యేంద్రియంబు; నిరృతి నామకం బైన
పశ్చిమ ద్వారం బన గుదంబు; వైశసం బన నరకంబు; లుబ్దకుం డనం
బాయువు; నంధు లన హస్త పాదంబులు; అంతఃపురం బన హృద
యంబు; విషూచి యన మనంబు;” అని వెండియు ని ట్లనియె.
“అనఘాత్మ! వినుము జాయాత్మజులను గుణా
క్తం బగు మఱి బుద్ధితత్త్వ మర్థి
వెలయ నేయే గతి వికృతి చేయం బడు
నేయే తెఱంగుల నింద్రియములు
వికృతిని బొందు నా విధమునఁ దద్గుణా
న్వితుఁడును వరుసఁ దద్వృత్తులకును
ఘనుఁడు నుపద్రష్టయును దగు నాత్మయుఁ
దద్వృత్తులను బలాత్కారమునను
ననుకరింపంగ నర్థిఁ జేయంగఁ బడుట
ననవరత మాత్మమహిషిని ననుసరించు
టయు నెఱుఁగఁ జెప్పి” యిటు లనియెను మఱియు
జనవరేణ్యునితో యోగిసత్తముండు.
“మఱియు నరదం బన దేహంబు; దురంగంబు లన నింద్రియంబులు;
ఈషాద్వయం బన సంవత్సరంబునుం దత్కృత వయస్సును; చక్ర
ద్వయం బనం బుణ్యపాప కర్మద్వయంబు; వేణుత్రయం బన గుణత్ర
యంబు; పంచబంధనం బనం బంచప్రాణంబులు; రశ్మి యన మనంబు;
సారథి యన బుద్ధి; రథికోపవేశస్థానం బన హృదయంబు; కూబరంబు
లన శోకమోహంబులు; పంచప్రహరణంబు లనం బంచేంద్రి యార్థప్రక్షే
పంబు; పంచవిక్రమం బనం గర్మేంద్రియంబులు; సప్తవరూధంబు లన
ధాతువులు; హైమోపస్కరం బన రజోగుణంబు; అక్షయతూణీరం బన
ననంతవాసనాహంకారోపాధి; ఏకాదశ చమూపతి యన నేకాదశేంద్రి
యంబైన మనంబు; ఆసురీవృత్తి యనం బాహ్యవిక్రమంబు; పంచేంద్రి
యంబులచేత మృగయా వినోదంబు చందంబున హింసాదులం జేసి
విషయంబు లనుభవించుటయ మృగయాచరణంబు; ఈ విధంబున
నుండ జీవుండు దేహంబున స్వప్న సుషుప్తి జాగ్రదవస్థల యందు
నాధ్యాత్మి కాధిదైవి కాధిభౌతికంబులైన బహువిధ దుఃఖంబులం జేసి
క్లేశంబు లననుభవించుచు నఙ్ఞానావృతుండయి వర్షశతంబు నిర్గుణుం
డయ్యును బ్రాణేంద్రియ మనోధర్మంబులం దనయందు నధ్యవసించి
కామలవంబుల ధ్యానంబు చేయుచు నహంకార మమకార సహి
తంబుగాఁ గర్మాచరణంబు చేయుచుండు.
పురుషుఁడు నిజప్రకాశతఁ
బరగియు నలఘుఁడుఁ బరుండు భగవంతుండున్
గురుఁడును నగు న య్యాత్మను
బరువడి నెఱుఁగంగ లేక ప్రకృతి గుణములన్.
విను మెపుడు దగులు నప్పుడ
యొనరంగ గుణాభిమానియును గర్మవశుం
డనఁ దగు నా పురుషుఁడు దా
ఘనమగు త్రైగుణ్యకర్మ కలితుం డగుచున్.
ధృతి నొప్పుచున్న సాత్విక కర్మమునను బ్ర
కాశ భూయిష్ఠ లోకముల భూరి
రాజస ప్రకట కర్మమున దుఃఖోదర్క
లోలక్రియా యాస లోకములను
గైకొని తామస కర్మంబునను దమ
శ్శోక మోహోత్కట లోకములను
బొందుచుఁ బుం స్త్రీ నపుంసక మూర్తుల
దేవ తిర్యఙ్మర్త్య భావములను
గలుగుఁ గర్మానుగుణములు గాఁగ జగతిఁ
బుట్టి చచ్చుచుఁ గ్రమ్మఱఁ బుట్టు చిట్లు
దివిరి కామాశయుం డైన దేహి యెప్డు
నున్న తానత పదముల నొందుచుండు."
అని మఱియు ని ట్లనియె.
"ఎనయన్ క్షుత్పరిపీడఁ గుంది శునకం బింటిటింకిం బోవఁ బూ
నినఁ దద్దైవిక మైన దండహతిఁ గానీ, కాక చౌర్యాన్న మై
నను గానీ తగఁ బొందు చందమున నెన్నన్ దైవయోగంబు పెం
పున నీ జీవుఁడు దాఁ బ్రియాప్రియములం బొందుం ద్రిలోకంబులన్.
గొనకొని యిట్టి దుఃఖములకుం బ్రతికారము మానవేంద్ర! క
ల్గిన విను తత్ప్రతిక్రియ యకించనవృత్తి జనుండు మస్తకం
బున నిడుమోపు మూఁపునను బూనినఁ దద్భరదుఃఖ మాత్మఁ బా
యని గతి జీవుఁడుం ద్రివిధమై తగు దుఃఖముఁ బాయఁ డెన్నడున్.
ఘన దుఃఖ హేతు కర్మం
బును దత్ప్రతికార కర్మమును నివి మాయా
జననము లగుటను బురుషుఁడు
గనుఁ గలలోఁ దోఁచి నట్టి కల చందమునన్.
సవాసనోచ్ఛేదకంబు గా" దని వెండియు ని ట్లనియె.
"నరనాథ! వినుము స్వప్నంబు చందంబున
నఙ్ఞాన విలసితం బగుటఁ జేసి
తివిరి మిథ్యాభూత దేహాదికమునకు
నరయ నివర్తనాయాస మేటి
కని యంటివేనియు నర్థంబు లేకున్న
నర్థి సోపాధికం బైన మనము
వాంఛతో స్వప్నము వర్తింపఁ బురుషునిఁ
బూని జాగ్రద్భోధచే నుపాధి
చెడక స్వాప్నిక సంసృతి విడువనట్లు
తత్త్వ విఙ్ఞానమున నవిద్యా నివృత్తి
దార దేహాదిక నివృత్తి దగులకున్నఁ
దివుట సంసృతి దా నివర్తింప కుండు.
ఘన పురుషార్థభూత మనఁగాఁ దగు నాత్మకు నే నిమిత్తమై
యొనర ననర్థహేతు వన నూల్కొను సంసృతి సంభవించు న
ట్లనయముఁ దన్నిమిత్త పరిహారక మర్థి జగద్గురుండు నాఁ
దనరిన వాసుదేవ పద తామరస స్ఫుటభక్తి యారయన్.
పూనిన తద్భక్తి సమీ
చీనగతిం దెలియ ననఘ; చిర వైరాగ్య
ఙ్ఞాన జనక మగు భక్తి ని
ధానము గోవింద వరకథాశ్రయమ యగున్.
కావున నది తత్కథాకర్ణన గాన నిరతుండు, విశ్వాస సంయుక్తుండు
నైన వానికి సంభవించు మఱియును.
ధర సాధులు విమలాంతః
కరణులు భగవద్గుణానుకథన శ్రవణ
స్ఫురిత స్వాంతులు ననఘులు
వరధిషణులు నైన భాగవత జనుల సభన్.
సరసోదార మహాత్మ ము
ఖరితము లగు మధువిరోధి కమనీయ గుణో
త్కర సురుచిర చరితామృత
పరిపూరిత వాహినులను బరమప్రీతిన్.
మన మలరఁగ శ్రోత్రాంజలు
లను బానము చేయు పుణ్యులకు క్షుత్తృష్ణా
ఘన భయ శోక విమోహము
లనయంబును సోఁకకుండ నవనీనాథా!
కావున నిట్టి భాగవత సహవాసంబు లేక తనంతన భగవద్భాగవత
గుణాభి వర్ణన కథానుచింత నాదులయందుం బ్రవర్తించిన నాలస్యాది
దోషంబు లొంది యీ జీవలోకంబు సహజక్షుధాదికంబున నుపద్రుతం
బై సర్వేశ్వరకథామృత వాహిని యందు రతింజేయదు; ఇది నిశ్చితం”
బని మఱియు ని ట్లనియె.
“పద్మ సంభవుఁడును భవుఁడును మనుకుల
సమితి దక్షాది ప్రజాపతులును
నైష్టికులైన సనకముఖ్య మునులుఁ బు
లస్త్యుండు భృగువుఁ బులహుఁడుఁ గ్రతువు
నత్రి మరీచియు నంగిరసుండు న
రుంధతీవిభుఁడును రూఢి మెఱయ
బహు పుణ్యు లే కడపల గాఁగ బ్రహ్మవా
దుల నందఱు వాక్కులకును
నెనయ నీశ్వరులై యుండియును సమగ్ర
మతిఁ దపో యోగ విద్యా సమాధి వర వి
చారులై యుండియును సర్వసాక్షి యైన
యీశ్వరుని వెదకియుఁ గాన రిద్ధచరిత!
అది యె ట్లంటేని.
ఘనవిస్తార మపార మద్వయ మనంగా నొప్పు వేదంబు దా
మనువర్తించుచు మంత్రయుక్తి వివిధంబై నట్టి దేవాఖ్య శో
భనసామర్థ్యముచేత నింద్ర ముఖ రూపం బిష్టదైవంబుగాఁ
గని వేడ్కన్ భజియించు వారలు గనంగా నేర్తురే యీశ్వరున్.
విను మాత్మ భావితుం డన
నెనసిన భగవంతుఁ డెప్పు డెవ్వనిఁ గరుణం
దనరుచు ననుగ్రహించును
మనుజేశ్వర! యపుడ వాఁడు మహితాత్మకుఁడై.
ధీరత నీ లోకవ్యవ
హారంబును వైదికంబు ననఁదగు కర్మా
చారములందు వినిష్ఠిత
మై రూఢిఁ దనర్చు బుద్ధి నర్థిన్ విడుచున్.
కావున రాజేంద్ర! నీవును బరమార్థ
రూపంబు లగుచుఁ బ్రరోచమాన
ములును గర్ణప్రియంబులు నగు నస్పృష్ట
వస్తువులును వివిధ కర్మ
ములయందుఁ బురుషార్థబుద్ధి గావింపకు;
మతి ఘన స్వాంతు లై నట్టివారు
పరఁగు జనార్థన ప్రతిపాదకంబైన
శ్రుతిఁ గర్మ పర మని చూపుచుండు
వారు వేదఙ్ఞు లనఁ దగువారు గారు
రూఢి మఱి వారు నిత్యస్వరూపభూత
మైన యీ యాత్మతత్త్వంబు నలరు వేద
కలిత తాత్పర్య మని యాత్మఁ దెలియ లేరు
కావునం బ్రాగగ్రంబు లైన దర్భలచేత సకల క్షితిమండలాస్తరణంబు
గావించి యహంకార యుక్తుండవు నవినీతుండవు నై పెక్కు పశు
వులఁ జంపనే కాని కర్మ స్వరూపంబును విద్యా స్వరూపంబును
నెఱుంగవు; ఆ కర్మ విద్యా స్వరూపంబు లెట్టి వనిన సర్వేశ్వర పరి
తోషకం బేది యదియ కర్మంబు; ఆ సర్వేశ్వరుని యందునేమిట
మతి సంభవించు నదియ విద్య; అతండే దేహులకు నాత్మయు నీశ్వ
రుండు నగుచుండుఁ గావునఁ బురుషులకు క్షేమకరంబయిన యాశ్ర
యంబు దత్పాద మూలంబ; అతండు ప్రియతముండును సేవ్యమానుం
డును నగుచుండ నణుమాత్రం బయిన దుఃఖంబు లేదు; అట్టి యా భగ
వత్స్వరూపం బెవ్వం డెఱుంగు వాఁడు విద్వాంసుండును గురుండును
హరియు” నని చెప్పి వెండియు ని ట్లనియె.
"అవనీశ! యీ విధంబున
భవదీయ ప్రశ్నమిట్లు పరిహృత మయ్యెం;
దవిలి యిఁక నొక్క గోప్యము
వివరించెదఁ జిత్తగింపు విమలచరిత్రా!
లలి సుమనో వాటికల యందు నల్ప ప్ర
సూన మరంద గంధాను మోద
సంచారియును మృగీసహితముఁ దన్నివే
శిత చిత్తమును మధువ్రత నినాద
మేదుర శ్రవణానుమోదితమును బురో
భాగ చరన్నిజ ప్రాణహారి
దీపిత వృక గణాధిష్ఠితమును లుబ్ధ
క క్రూర ఘన సాయక ప్రభిన్న
పృష్టభాగంబునై తగ నెదను మృత్యు
భీతి వాటిల్ల నొండు దప్పింప వెరవు
గాన కడవిఁ జరించు మృగంబు పగిది
భూవరోత్తమ! వినవయ్య! పురుషుఁ డెపుడు.
అంగనా నివాసంబుల యందు క్షుద్రతమంబగు కామ్యకర్మ పరిపాక
జనితంబైన జిహ్వోపస్థాది కామజనిత సుఖలేశంబుల నన్వేషించుచుఁ,
గామినీ యుక్తుండును, ద న్నివేశిత మానసుండును నతి మనో హర
వనితాజనాలాప శ్రవణ తత్పర చిత్తుండును, బ్రత్యక్షంబున, నాయు
ర్హరణ కారణాహోరాత్రాది కాలవిశేషగణనాపరుండును గాక పరోక్షంబునం
గృతాంత శరనిర్భిన్న గాత్రుండును నగుచు నీ జీవుండు విహరించు
చుండు; గావున నీవు నీ జీవుని మృగచేష్టితునిఁగా విచారించి శ్రోత్రాదు
లందున్న శబ్దాదులం బోలె బాహ్య వృత్తులగు శ్రౌతస్మార్తాది రూప
కర్మంబులను హృదయంబు నందు నియమించుచు నసజ్జనయూథ
వార్తాసహితం బైన గృహాశ్రమంబు విడువుము; సకల జీవాశ్రయుండైన
యీశ్వరుని భజియింపుము; ఇట్లు సర్వతో విరక్తుండవు గ” మ్మని
నారదుండు పలికినం బ్రాచీనబర్హి యి ట్లనియె.
"మునివర! భగవంతుండవు
ననుపమ విఙ్ఞాననిధివి ననఁదగు నీ చే
తను వివరింపగాఁ దగి
యెనసిన యీ యాత్మతత్త్వ మిటు నాచేతన్.
శ్రుతంబును విచారితంబును నయ్యె; గర్మనిష్టు లగు నుపాధ్యాయు
లైనవార లీ యాత్మతత్త్వంబు నెఱుంగరు; ఎఱింగిరేని నుపదేశింపరు;
కావునఁ దత్కృతంబైన మహాసంశయంబు నీ చేత నివృత్తం బయ్యె;”
అని వెండియు ని ట్లనియె.
“అనఘాత్మ! యేమిటి యందు నీ యింద్రియ
వృత్తులు దగఁ బ్రవర్తింపకుండు
టను జేసి ఋషు లైన ఘనముగ మోహింతు
రట్టి యర్థము నందు నాత్మ సంశ
యము గల్గుచున్నది; యది యెట్టి దనినను
బురుషుఁ డేయే దేహమునను జేసి
కర్మముల్ చేసి తత్కాయంబు నీ లోక
మందునే విడిచి తా నన్యదేహ
మర్థితో ఘటియించి లోకాంతరమును
బొంది తత్కర్మఫలమును బొందు ననుచుఁ
బ్రకటముగ వేదవేత్తలు పలుకు చుందు
రన్న నది యెట్లు విన నుపపన్న మగును?
అదియునుం గాక యాచరితంబైన కర్మంబు తత్క్షణంబ వినష్టం
బగుటంజేసి జీవుండు దేహాంతరంబున లోకాంతరగామి యైన
ఫలం బెట్లు సంభవించును;” అనిన ప్రాచీనబర్హికి నారదుం డి ట్లనియె
“నరేంద్రా! స్వప్నావస్థ యందు లింగశరీరాధిష్టాత యైన జీవుండు
జాగ్రద్దేహాభిమానంబు విడచి తాదృశంబ కాని యతాదృశంబ కాని
యైన శరీరాంతరంబు నొంది మనంబునందు సంస్కార రూపంబున
నాహితంబైన కర్మంబు ననుభవించు చందంబునం బురుషుం డే లింగ
శరీరంబునం జేసి కర్మంబు నాచరించు నా లింగశరీరంబున లోకాంతరం
బున దేహవిభేదంబు నొందక తత్ఫలం బనుభవించును; అదియునుం
గాక దాన ప్రతిగ్రహాదుల యందు స్థూలదేహంబునకుం గర్తృత్వంబు
గల దంటివేని నహంకార మమకార యుక్తండయిన పురుషుండు
మనంబునం జేసి యేయే దేహంబు పరిగ్రహించు, నాయా దేహంబున
సిద్ధంబైన కర్మం బా జీవుం డనుభవించు; అట్లు గాకున్నఁ గర్మంబు
పునరుద్భవ కారణం బగుట యుపపన్నంబు గాకుండుఁ; గావున
మనః ప్రధానం బైన లింగశరీరంబునకే కర్తృత్వం బుపపన్నం బగు” నని
వెండియు ని ట్లనియె.
"క్షితి నుభయేంద్రియ కర్మ
స్థితు లనుభవ మందఁబడిన చిత్తము పగిదిన్
ధృతిఁ జిత్తవృత్తులను ల
క్షిత మగుఁ దత్పూర్వ దేహకృత కర్మంబుల్.
అది యె ట్లనిన నీ దేహంబునం జేసి యే రూపంబు నే ప్రకారంబున
నెప్పు డెచ్చట నగు; నది యననుభూతంబును నదృష్టంబును
నశ్రుతంబునునై యుండు; నట్టిది యొకానొక కాలంబున వాసనాశ్రయుం
డయిన పురుషునకుఁ ద దనుభవాది యుక్తంబగు పూర్వదేహంబున
ననుభూతంబును దృష్టంబును శ్రుతంబును నని విశ్వసింపుము; ఈ
మనంబు నననుభూతార్థంబు గోచరింపఁజాలదు; ఈ మనంబె పురు
షులకు శుభాశుభ నిమిత్తంబు లైన పూర్వాపరదేహంబులం బ్రకాశిం
పంజేయుచుండు; ఈ మనంబునందు నదృష్టంబు నశ్రుతంబు నైన
యర్థంబు స్వాప్నాదికమందుం దోఁచు నంటివేని నది దేశకాలక్రియా
శ్రయంబని తలంపం దగు; ఈ సమస్త విషయంబులుఁ గ్రమానురోధం
బున మనంబునం జేసి భోగ్యంబులగు” నని మఱియు ని ట్లనియె.
సుమహిత శుద్ధ సత్త్వగుణ శోభితమున్ సరసీరుహోద రో
త్తమ గుణచింతనాపరము ధన్యము నైన మనంబునందు భూ
రమణ! సుధాంశునందు నుపరాగమునన్ దివిఁ దోచు రాహు చం
దమునను గోచరంబగు నుదారత నీ యఖిల ప్రపంచమున్.”
అని వెండియు ని ట్లనియె "లింగదేహమునకుఁ గర్తృత్వ భోక్తృత్వంబులు
స్థూలదేహద్వారకంబు లగుటంజేసి స్థూలదేహ వినాశంబు గలుగం
జీవునకుఁ గర్తృత్వ భోక్తృత్వంబులు లేకుండుటంజేసి ముక్తి గలుగు
నంటివేని నీ స్థూలదేహ సంబంధంబు జీవుని యందు బుద్ధిమనో
మోక్షార్థగుణవ్యూహరూపాది లింగ శరీర భంగ పర్యంతంబు గలుగు
చుండును; సుషుప్తి మూర్ఛాదుల యందు నిష్టవియోగాది దుఃఖ
మందు నహంకారంబు గలిగి యుండు; నది యింద్రియోపహతింజేసి
యమావాస్య యందలి చంద్రుండునుం బోలెఁ దరుణ పురుషునకు
గర్భబాల్యావస్థల యందు నింద్రియ పౌష్కల్యంబు లేకుండుటంజేసి
యేకాదశేంద్రియ స్ఫురణ సమర్థం బైన యహంకారంబు గర్భాదులకుఁ
బ్రకాశింపని చందంబునం దోఁపకుండుఁ గావున స్థూలదేహ విచ్ఛేద
కంబు లేకుండుటంజేసి వస్తుభూతార్థంబు లేకున్న నీ సంసారంబు
విషయంబులయం దాసక్తుండగు జీవునకు స్వాప్ని కానర్థాగమనం
బునుం బోలె నివర్తింపదు; ఈ తీరునఁ బంచతన్మాత్రాత్మకంబును
ద్రిగుణాత్మకంబును షోడశ వికారాత్మకంబునై విస్త్రుతంబునునయిన
లింగ శరీరంబు నధిష్ఠించి చేతనాయుక్తుండైన జీవుండని చెప్పంబడు;
మఱియును.
తివిరి య ప్పురుషుండు దేహంబుననుజేసి
యనయంబుఁ బెక్కు దేహాంతరముల
నంగీకరించుచు నవి విసర్జించుచు
సుఖ దుఃఖ భయ మోహ శోకములను
బొలుపొందు తద్దేహములనె పొందుచు నుండు;
నది యెట్టు లన్నను నగ్రభాగ
తృణమూఁది మఱి పూర్వతృణ పరిత్యాగంబు
గావించు తృణజలూకయును బోలె
జీవుఁ డవనిఁ గొంత జీవించి మ్రియమాణుఁ
డగుచు నొండు దేహ మర్థిఁ జెంది
కాని పూర్వమైన కాయంబు విడువఁడు
గాన మనమె జన్మకారణంబు
నరవరోత్తమ! యట్లు గాన మనంబె జీవుల కెల్ల సం
సరణకారణ; మట్టి కర్మవశంబునన్ సకలేంద్రియా
చరణుఁ డౌట నవిద్య గల్గును; సంతతంబు నవిద్యచేఁ
బరఁగుటన్ బహుదేహకర్మనిబంధముల్ గలుగుం జుమీ!
విను మది గాన భూవర! యవిద్య లయించుటకై రమాపతిన్
ఘన జనన స్థితి ప్రళయ కారణభూతునిఁ బద్మపత్రలో
చనుఁ బరమేశు నీశ్వరుని సర్వజగంబుఁ ద దాత్మకంబుగాఁ
గనుగొనుచుం దదీయపదకంజము లర్థి భజింపు మెప్పుడున్.”
అని యీ గతి భగవంతుం
డనఘుఁడు భాగవతముఖ్యుఁ డగు నారదుఁ డా
ఘనునకు జీవేశ్వర గతి
ఘనకృప నెఱిఁగించి సిద్ధ గతిఁ జనిన యెడన్.
రాజర్షి యైనట్టి ప్రాచీనబర్హి దా
దగఁ బ్రజాపాలనార్థంబు సుతుల
ధరకు నియోగించి తపము చేయుటకునై
కపిలాశ్రమంబున కపుడు పోయి
యచ్చట నియతి నేకాగ్రచిత్తుండును
ముక్తసంగుండును భూరిధైర్య
యుక్తుండు నగుచును భక్తియోగంబున
ననఘ! గోవిందపదారవింద
చింతనామృత పాన విశేషచిత్తుఁ
డగుచు విధిరుద్ర ముఖ్యుల కందరాని
యవ్య యానందమయ పద మందె నప్పు"
డనుచు మైత్రేయముని విదురునకుఁ జెప్పి.
వెండియు ని ట్లనియె “ఇట్లు ముకుందయశంబునం జేసి భువనపావ
నంబు, మనశ్శుద్ధికరంబు, సర్వోత్కృష్టఫలప్రదాయకంబు, దేవర్షివర్య
ముఖ వినిస్సృతంబు నైన యీ యధ్యాత్మ పారోక్ష్యంబు నెవ్వండు పఠి
యించు నెవ్వండు విను నట్టివాఁరు లింగ శరీర విధూననంబు గావించి
ముక్త సమస్త బంధుడయి విదేహకైవల్యంబు నొంది సంసారమునందుఁ
బరిభ్రమింప" డనిన మైత్రేయునకు విదురుం డి ట్లనియె.
