వినువీథినుండి మెల్లన
చనుదెంచిరి బాలసూర్య సంకాశ తనుల్
జనవినుత! సిద్ధ వర్యులు
సనకాదులు శేముషీ విచక్షణు లంతన్.
ఇట్లు చనుదెంచి.
అనఘాత్ము లతిధి రూపం
బున రా గృహమేధి ప్రాణములు నుద్గతిచేఁ
దనరినఁ బ్రత్యుద్గతి వం
దనముల మరలం బ్రతిష్ఠితము లగు ననుచున్.
వినఁబడు వచన న్యాయం
బున నుద్గతములగు ప్రాణములఁ గ్రమ్మఱఁ బొం
దను గోరువాడునుం బలె
ననుచర ఋత్విక్సదస్యుఁడై పృథుఁ డంతన్.
ఇంద్రియేశుఁడు గంధాదికేష్ట గుణముఁ
గూర్చి యుద్గమన క్రియఁ గోరి చేయు
పగిదిఁ బృథుచక్రవర్తి సంభ్రమముతోడ
మహితభక్తిని బ్రత్యుద్గమంబు చేసె.
ఘనగౌరవమున న మ్ముని
జనచిత్త వశీకృతుండు సభ్యుఁడుఁ బ్రియుఁడున్
వినయానతకంధరుఁడై
జనవరుఁ డా పరమయోగిచంద్రుల నెలమిన్.
పూని యర్హాసనాసీనులఁ గావించి
కర మర్థిఁ విధివత్ప్రకారమునను
బూజించి తత్పదాంభోరుహక్షాళన
సలిలంబు లాత్మమస్తకమునఁ దాల్చి
హాటక కలిత సింహాసనాసీనులై
విహితాగ్నులను బోలి వెలుఁగుచున్న
శర్వాగ్ర జన్ముల సనకాదులను జూచి
యతుల శ్రద్ధాసంయమాన్వితుండుఁ
బరమ సంప్రీత మతియునై పలికె రాజు
గోరి "యో మంగళాయనులార! పూర్వ
భవమునం దెద్ది మంగళప్రద సుకర్మ
మేను జేసితి? మిముఁ జూడ నిపుడు గలిగె.”
అని వెండియు.
“భువి నెవ్వని యెడ విప్రులు
భవుఁడును విష్ణుఁడుఁ దదీయ భక్తులును బ్రస
న్నవదను లగుదురు వానికి
భువి దివిని నసాధ్యకర్మములు లే వరయన్.”
అని మఱియున “నఘాత్ములార! లోకంబుల నీక్షించుచుం బర్యట
నంబు చేయు మిమ్ము సర్వదర్శనుం డయిన యాత్మం గనుంగొనఁ
జాలని సర్వదృశ్యంబు చందంబున నీ లోకంబు గనుంగొనజాలకుండు;
అట్టి మహాత్ముల రయిన మీ దర్శనంబునం జేసి యేను ధన్యుండ
నైతి; అదియునుం గాక.
అరయ ధరిత్రి నెవ్వని గృహంబు మహార్హజనోపభోగ్య వి
స్ఫురిత తృణాంబు భృత్య గృహభూముల సారెఁ దనర్చు నట్టి మం
దిరపతి పేద యైన జగతిం గడు ధన్యుఁ డటండ్రు గాన సు
స్థిరమతి మీరు వచ్చుట నశేషశుభంబుల నేను బొందెదన్.
అదియునుం గాక.
వరమతులార! యెవ్వని నివాసముఁ దీర్థపదాంతరంగులై
పరఁగినయట్టి భాగవత పాదజలంబులు సోఁక వేనిఁ ద
త్పురుషుఁడు భూరి సంపదలఁ బొంపిరిబోయిననైన వాని మం
దిర మురగ ప్రకీర్ణ జగతీజముఁ బోలు నటండ్రు కోవిదుల్."
అని పలికి వెండియు ని ట్లనియె.
పరమ పావనులార! బాల్యంబునందుండి
మానిత శ్రద్ధా సమన్వితులును
గుణనిధుల్ ధైర్యయుక్తులు ముముక్షువులు నై
యధిక వ్రతంబుల నాచరింతు
రట్టి పుణ్యులు భవదాగమనంబు స్వా
గతమయ్య! సత్కృపాకలితులార!
యనివారిత వ్యసనార్ణవం బయినట్టి
భూరి దుర్లంఘ్య సంసారమందు
మతివిహీన స్వకీయ కర్మములఁ జేసి
యడరి మగ్నులమై యింద్రియార్థములనె
తివిరి పురుషార్థములుఁగాగఁ దెలియు మాకుఁ
గుశల మున్నదె లోకైక కుశలులార!
మీర లాత్మారాము లగుటం జేసి మీయందు గుశలాకుశల రూపంబు
లయిన మతివృత్తులు సంభవింపవు గావునం గుశలప్రశ్నం బుప
పన్నంబు గాదు; కాన నేనుగృతవిశ్వాసుండనై సంతప్తు లయిన వార
లకు సుహృత్తు లైన మిమ్ము నాకు నీ సంసారంబునందు నేమిట
వేగంబె క్షేమంబు గలుగును యని యడిగెద; ఆత్మవంతులకు నాత్మయు
నాత్మభావనుండు నయిన యీశ్వరుండు భక్తానుగ్రహంబు కొఱకు నీ
లోకంబున మీవంటి సిద్ధరూపంబున వర్తించుచుండు” నని పలికిన
యతని గంభీరార్థ గౌరవంబులును, శుభకరంబులును, న్యాయ
సహితంబులును, మితాక్షరంబులును, శ్రోత్రప్రియంబులును నయిన
వచనంబులు విని సంప్రీత చేతస్కుండును, మందస్మితుండును నై
సన త్కుమారుం డి ట్లనియె.
“ధరణీశోత్తమ! సర్వభూతహిత చేతస్కుండవై ధర్మ సు
స్థిర భాగ్యోదయశాలివై యెసఁగు నీచే సాధులోకోత్తరో
త్తరసంప్రశ్నము చేయఁగాఁబడె మహాత్మా! సాధులోకైక స
చ్ఛరితంబుం దలపోయ నిట్టిద కదా; చర్చింప లోకత్రయిన్.
ధరణి సజ్జనసంగంబుదలఁపనుభయ
సమ్మతంబగువారలు సలుపునట్టి
సరససంభాషణప్రశ్నసరణి నిఖిల
జనములకు సుఖకరమగు జనవరేణ్య!
అని యభినందించి మోక్షసాధనోపదేశ కాముండైన పృథుచక్రవర్తికి
వెండియు ని ట్లనియె.
"ధరణీశ! మధునిషూదనుఁ డైనయట్టి నా
రాయణు లలిత పాదారవింద
వరగుణ ధ్యాన ధీపరిణతత్త్వంబున
సకలాత్మ మల విమోచనము లైన
రతియును నిత్య వైరాగ్యంబు మొదలుగా
లోకోత్తరుఁడవైన నీకుఁగలవు;
సమ్యగ్విచార శాస్త్రములందు జనులకు
సేమంబునకును నిశ్చితములయిన
యాత్మవ్యతిరిక్త వస్తువులందు వీత
రాగతఁ దలంప నిర్గుణ బ్రహ్మ మయిన
యాత్మయందుల రతియును ననఁగ నివియ
హేతువులు బుద్ధిఁ జింతింప నిద్ధచరిత!
కావున శ్రద్ధయు, భగవద్ధర్మచర్యయుఁ,దద్విశేష జిఙ్ఞాసయు,నాధ్యా
త్మికయోగనిష్ఠయు, యోగీశ్వరోపాస్తియుఁ,బుణ్యోపాశ్రయుండును
బుణ్యశ్రవణుండును నైన నారాయణ కథాలాపంబులు, నర్థేంద్రియా
రాములైన వారలతోడి సంగతియందు విరక్తియు, వారలకభిమతం
బులైన యర్థ కామంబు లందు ననాకాంక్షయు, సర్వేశ్వరుని గుణ
కీర్త నామృతపానంబు దక్క నితర పదార్థంబులందు వైరాగ్యంబు నొంది
యాత్మారామత గలిగి విజనస్థలంబులందు రుచిగలుగుటయును,
నహింసయు, శమాదిప్రధానవృత్తియు, నాత్మహితానుసంధానంబును,
భగవత్కథానుస్మరణంబును, నకామ్యంబు లయిన యమనియమం
బులును, నితరభక్తిమార్గా గర్హణంబును, యోగక్షేమార్థ క్రియారాహిత్యం
బును, శీతోష్ణాది ద్వంద్వ సహిష్ణుతయు, భాగవత కర్ణాలంకార భూతం
బగు భగవద్గుణాభిధానంబులు నను వీనిచేత విజృంభమాణంబైన
భక్తియోగంబునం జేసి యనాత్మయందు నసంగంబును, గార్యకారణ
రూపంబగు నిర్గుణ బ్రహ్మంబు నందు రతియును నెప్పుడు గలుగు
నప్పుడ సదాచార్యానుగ్రహ వంతుం డయిన పురుషుండు బ్రహ్మ
నిష్ఠులతోడఁ జెలిమి చేయుచు నీషణత్రయంబు వర్జించి ప్రకృతిం జేరక
ఙ్ఞాన వైరాగ్య వేగంబునం జేసి.
అనఘ! సాక్షాత్కార మగు భక్తి యోగాగ్నిఁ
గడఁగి జీవాధారకమును బంధ
భూతాత్మకంబునై పొలుచు హృద్గ్రంథిని
బూని స్వకారణభూత మయిన
యరణి దహించు హుతాశను కైవడి
నిర్దహించిన నిట్లు నెఱసి దగ్ధ
చిత్తుఁడై ముక్తనిశ్శేషాత్మ గుణుఁడు స
ద్ధర్ముఁడు నైన యతండు మిగుల
నర్థి బాహ్యంబు లయిన ఘటాదికములు
నాంతరము లైన సౌఖ్యదుఃఖాదికములు
నను విభేదము లాత్మ భేదనము లగుట
న య్యుపాధి వినాశంబు నందగలఁడు.
అది యె ట్లనిన.
పురుషుఁడు నిద్రపోఁ గలలఁ బొందిన యాత్మసుఖైక హేతువై
పరఁగిన రాజభృత్యజన భావగుణంబులు సంప్రబోధమం
దరయఁగ మిథ్య యైనగతి నాంతర బాహ్యగుణ ప్రభేదముల్
పరువడిఁ గానకుండు జనపాలనశీలన! నిత్యఖేలనా!
మఱియును ద్రష్టయైన యాత్మయు దృశ్యంబయిన యింద్రియార్థంబు
నను వీనికి నహంకారంబు సంబంధహేతు వగుటం జేసి యది యంతః
కరణంబునం గలుగుచుండు జాగ్రత్స్వప్నంబుల యం దీ భేదంబు
గనుంగొను చుండు; ఇట్టి యంతఃకరణంబు లేనిది యగు సుషుప్తి
కాలంబునం బురుషుండు జలదర్పణాది నిమిత్తాభావం బగునప్పుడు
బింబప్రతిబింబ భేదంబు గనుంగొనని చందంబున దృశ్యభేదంబు
గనుంగొనకుండుం; గావున నంతఃకరణ విలయంబు నొందిన బాహ్యాంతర
భేదంబు గనకుండుట నిశ్చయం” బని వెండియు ని ట్లనియె.
భువి విష యాకృష్ట భూతంబు లయిన యిం
ద్రియముల చేతను దివిరి మనము
దగ విషయాసక్తిఁ దగిలి యాంతరమైన
మహిత విచార సామర్థ్య మెల్ల
శరకుశాది స్తంబజాలంబు హ్రదతోయ
ములు గ్రోలుగతిఁ గ్రమంబున హరించు
నీ రీతి నంతర్విచార సామర్థ్యంబు
నపహృతం బయినఁ బూర్వాపరాను
మేయ సంధానురూప సంస్మృతి నశించు
నది నశించిన విఙ్ఞాన మంతఁ దొలఁగు;
నట్టి విఙ్ఞాన నాశంబు నార్యజనులు
స్వాత్మకది సకలాపహ్నవం బటండ్రు.
అదియునుం గాక ‘యాత్మనస్తుకామాయ సర్వం ప్రియం భవతి’ యను
వేదవచనంబునం జేసి విషయంబులకుం బ్రియతమత్వంబై యాత్మో
పాధికంబు నొందిఁ యాత్మాపహ్నవంబునం బాటిల్లు స్వార్థనాశం బెద్ధి
గలుగు దాని కంటె లోకంబున నధికంబైన స్వార్థనాశంబు లేదు; అది
యె ట్లనిన సర్వార్థ నాశంబునకు స్థైర్యంబు నొందించు నట్టి యర్థకామా
భిధ్యానంబునం దద్ధేతుకంబైన స్వార్థనాశంబునం బరోక్షాపరోక్షరూప
ఙ్ఞానంబు నశించుం గావున నాత్మాపహ్నవంబున కంటె నధికతరం
బైన సర్వార్థనాశంబు లే" దని వెండియు ని ట్లనియె.
"అనఘ! యీ సంసార మతిశయంబునఁ దరి
యింపంగ మది నిశ్చయించువాఁడు
గైకొని ధర్మార్థకామమోక్షములకు
నతి విఘాతుక మెద్ది యట్టి దాని
వలన సంగము చేయవలవ; దా ధర్మాదు
లందుఁ ద్రివర్గంబు నంతకోగ్ర
భయయుతం బగుటను బరమమోక్షంబె ము
ఖ్యార్థమై విలసిల్లు నండ్రు బుధులు;
భువి గుణవ్యతికరమునఁబుట్టినట్టి
యబ్జజాతాదులకునస్మదాదులకును
గాల విధ్వంసితాఖిల క్రమముగల్గుఁ
గలుగదెన్నఁడుసేమంబుగాన వినుము.
మోక్షంబె పరమపురుషార్థం” బని చెప్పి వెండియు ని ట్లనియె “నరేంద్రా!
దేహేంద్రియ ప్రాణ బుద్ధ్యహంకార పరివృతంబు లయిన యీ స్థావర
జంగమంబుల హృదయంబులందు వ్యాపకుండుఁ బ్రత్యక్షభూతుండుఁ
బ్రత్యగ్రూపుండు భగవంతుండు నయిన యీశ్వరుం డంతర్యామి
రూపంబునం బ్రకాశించుచుండు; అది నారాయణుని సద్రూపంబుగాఁ
దెలియు” మని వెండియు ని ట్లనియె.
"భూవర! యే మహాపురష భూషణు నందుల నీ సమస్త వి
శ్వావళి లీనమై సదసదాత్మక భావము నొంది భూరి మా
యావిభవంబులం దగి సమగ్రవివేక నిరోధి స్రగ్ఘ నా
శీవిషబుద్ది దోఁచుచు విశేషగతిన్ వెలుఁ గొందు నెన్నఁడున్.
సుమహిత నిత్య ముక్త పరిశుద్ధ విబుద్ధ సుతత్త్వుఁడై యురు
క్రముఁ డభిభూత సత్ప్రకృతి కర్మకళంకుఁడు నైన యట్టి యు
త్తమచరితుం గృపాకరు నుదాత్తగుణోన్నతు నీశ్వరేశుఁ జి
త్తమునఁ దలంపుమయ్య! జనతాపరిరక్షణ! దుష్టశిక్షణా!
వసుమతీనాథ! యెవ్వని పాదపద్మ ప
లాశ విలాస సల్లలిత భక్తి
సంస్మరణంబుచే సజ్జన ప్రకరంబు
ఘనకర్మ సంచయ గ్రథితమగు న
హంకార మను హృదయగ్రంథిఁ జెఱతురు;
వివరింప నిట్లు నిర్విషయమతులు
మహి నిరుద్ధేంద్రియ మార్గులు నై నట్టి
యతులకుఁ జేరంగ నలవి గాని
యట్టి పరమేశుఁ గేశవు నాదిపురుషు
వాసుదేవుని భువనపావన చరిత్రు
నర్థి శరణంబుగాఁ దత్పదాంబుజములు
భక్తి సేవింపు గుణసాంద్ర! పార్థివేంద్ర!
అరిషడ్వర్గ మహోర్మి నక్రనికర వ్యాకీర్ణ సంసార సా
గర మబ్జోదర కీర్తనా తరణి సాంగత్యంబునం బాసి తా
మరుదారంగ నఘాపహప్రకట యోగాది క్రియాయుక్తి చేఁ
దరియింపన్ మదిఁ గోరువారలకు దుర్దాంతం బగుం గావునన్.
ధరణీశోత్తమ! నీవు కేవల సముద్యద్భక్తి ధీయుక్తి మై
వరగోవింద పదారవింద యుగభాస్వన్నావ సంధించి దు
స్తర భూరివ్యసనాకరోల్ల సితదుర్దాంతోగ్ర గంభీర సం
సరణాంబోధిఁ దరింపవయ్య! పరమోత్సాహంబు దీపింపగన్.”
అని యీ గతిఁ బంకేరుహా
సనసుతుఁడును బ్రహ్మబోధశాలియు నగు నా
ఘన యోగివల్లభునిచే
తను దెలియఁగఁ బడిన బ్రహ్మతత్త్వుం డగుచున్.
జనపతి మునిఁ బొగడి ముదం
బున నిట్లనుఁ“ బూర్వజన్మమున నే దీనా
వనుఁడైన యీశ్వరుని చే
తను నిక్క మనుగ్రహింపఁ దగితి మునీంద్రా!
వినుఁ డట్టి యనుగ్రహ సా
ధనమునకై మీర లిపుడు దగ నిచ్చటికిం
జనుదెంచితిరి దయాళురు
ననఘులు భాగవతవరులు నగు నుత్తములున్.
నిరతంబు నా యందు నిష్పాదితములగు
దేహసమేత మదీయరాజ్య
సర్వసంపదలును సద్ద్విజ దత్తముల్
గావునఁ బ్రాణకాంతా విభూతి
మందిర సుత రాజ్య మహి బల కోశ ప
రిచ్ఛదంబుల నెల్ల ధృతిఁ దలంప
రాజుకు భృత్యుండు రాజకీయములగు
తాంబూలముఖ పదార్థములఁ జేసి
రమణ సంతర్పణోపచారములు నడపు
గతిని వారల కవి నివేదితము లయ్యెఁ;
గాన మీ కుపచార మేగతి నొనర్తు
నతులగుణసాంద్రులార! మహాత్ములార!
అది యెట్లు బ్రాహ్మణాధీనం బంటిరేని సేనాధిపత్య రాజ్యదండ నేతృత్వ
సర్వలోకాధిపత్యంబులు వేదశాస్త్రవేది యైన బ్రాహ్మణునక కాని యి
తరులకు యోగ్యంబులు గావు; కావున బ్రాహ్మణులకు భోజనవసన
దానంబులు స్వకీయంబులై యుండు; క్షత్రియాదులకు బ్రాహ్మణా
నుగ్రహంబున నన్నమాత్రంబు దక్కం దక్కిన వస్తు స్వాతంత్ర్యంబు
లేదు; కావున మీకు గురుదక్షిణ యేమి సమర్పించువాఁడ? నదియు
నుం గాక స్వాతంత్ర్యంబు గలిగిన నిట్టి యధ్యాత్మ విచారులు వేదాంత
వేదులు నై భగవద్భక్తి నుపదేశించెడు మీ వంటి పుణ్యాత్ములకుం
బరిహాసాస్పదుండు దక్కఁ దక్కిన వాఁ డెవ్వం డంజలి మాత్రంబు దక్కఁ
దక్కిన ప్రత్యుపకారంబు చేయం దలంచును? అది గావున దయాళు
వులైన మీరలు స్వకృతోపచారంబులం జేసి సంతుష్టాంతరంగు లగు
దురుగా" కని పలుకుచున్న యాదిరా జయిన పృథుచక్రవర్తి చేతఁ
బూజితులై యాత్మ యోగనిష్ఠులైన సనకాదు లతని స్వభావంబు బ్రశం
సించుచు సమస్తజనంబులుఁ జూచుచుండ నాకాశ గమనంబునం
జనిరి; అ య్యవసరంబున.
విను మహాత్మ! ముఖ్యుఁ డన నొప్పు వైన్యుఁడే
కాగ్రచిత్తుఁ డగుచు నాత్మనిష్ఠుఁ
డైనయట్టి తను నవాప్త కామునిఁ గాఁగ
బుద్ధిలోనఁ దలఁచె భూవరుండు.
అంత.
కర్మంబులను యథాకాల దేశోచిత
బలవిత్తములు గాఁగ బరఁగు ధర్మ
ములను బ్రహ్మార్పణ బుద్ధినిఁ జేసి క
ర్మాసక్తుఁ డగుచు సమాహితుండు
ప్రకృతికంటెను దన్నుఁ బరమైన యాత్మను
గర్మసంచయ సాక్షిఁగాఁగ బుద్ధి
నర్థిఁ దలంచుచు నాచరించుచు నట్ల
మెఱసి సామ్రాజ్యలక్ష్మీ సమేత
మందిరోద్యాన వనభూములందు రాజ్య
గరిమ వర్తింపఁగా నహంకార రహితుఁ
డగుచుఁ దన చిత్తమున నింద్రియార్థములను
దగులకయ యుండె సన్మహోదారుఁ డగుచు.
ఇ ట్లధ్యాత్మయోగనిష్ఠుండై కర్మంబుల నాచరించుచు నర్చి యను భార్య
యందు విజితాశ్వుండు, ధూమ్రకేశుండు, హర్యశ్వుండు, ద్రవిణుండు,
వృకుండు నను నాత్మసము లైన పుత్రుల నేవురం గనియె; అంత.
జనవినుత! భూమివలనను
ధనముల మర్యాదఁ గొనుచు దాన నిమిత్తం
బునఁ గ్రమ్మఱఁ దా నిచ్చుచు
దిననాయకుఁ బోలి వసుమతీపతి యొప్పెన్.
అతండు మఱియు నగ్ని చందంబునం దేజోదుర్ధర్షుండును, మహేం
ద్రుని పగిది దుర్జయుండును, ధరణి కరణి సతతక్షమా యుక్తుండును,
స్వర్గంబునుం బోలె నభీష్టదుండును, బర్జన్యుని భాతిఁ గామిత ప్రవర్ష
ణుండును, సముద్రు రీతి గాంభీర్య యుక్తుండును, మేరువు పోలికి
సత్త్వవంతుండును, ధర్మరాజు కైవడి ననుశాసకుండును, మహేంద్రుని
విధంబున నైశ్వర్యవంతుండును, గుబేరుని మాడ్కి ధనవంతుండును,
వరుణుని సరణి గుప్తార్థుండును, సర్వాత్మకుండగు వాయువు చెలు
వున బలౌజస్తేజో యుక్తుండును, రుద్రుని పగిది నసహ్యతేజుండును,
గందర్పుని యనువున సౌందర్యవంతుండును, మృగరాజు నోజ నధిక
శౌర్యోపేతుండును, మనువు ననువున వాత్సల్య యుక్తుండును, నజుని
చందంబునం బ్రభుత్వ సమేతుండును, బృహస్పతి గరిమ బ్రహ్మవాది
యు, సర్వేశ్వరుని జాడ జితేంద్రియుండునునై విష్వక్సేను నానువర్తను
లైన గో గురు విప్రజనంబులందు భక్తి గలిగి లజ్జావినయశీలంబు
లందును, బరోపకారంబు నందును నిరుపముండై యి వ్విధంబున
సర్వలోక పాలక పృథగ్విధ గుణంబుల నన్నింటినిం దా నొక్కరుండ
ధరియించి.
అనఘాత్మక! లోకత్రయ
మున సజ్జన కర్ణ రంద్రముల వినఁబడు నా
వినుత యశోమహనీయుఁడు
జనవినుతుం డైన రామచంద్రుని మాడ్కిన్.
సరస వచోర్థ సత్పురుష సంఘ సమంచిత గీయమాన సు
స్థిర వరకీర్తి పూరము సుధీజన కర్ణము లందు నించి తా
నిరుపమ సౌమ్య భాషణ మనీషల చేతఁ బ్రజానురక్తుఁడై
ధరణిని రాజనామమునఁ దాఁ దగు రెండవ చంద్రుఁడో యనన్.
మఱియు న మ్మహాత్ముండు విఙ్ఞానియు, వర్ధితాశేష స్వానుసర్గుండును,
బ్రజాపాలకుండును, స్థావర జంగమ వృత్తి దాయకుండును, సత్పు
రుష ధర్మవర్తనుండును, నిష్పాది తేశ్వరాదేశికుండును నైన పృథుం
డొక్కనాఁడు దన వార్ధకంబు నీక్షించి నిజాత్మజ నాత్మజుల యందు
నిలిపి ప్రజలు చింతాతుర చిత్తులగుచుండ నిజ భార్యాసమేతుండై
యప్రతిహత నియమంబున వైఖానస సమ్మతంబైన యుగ్రతపంబు
నందుఁ బూర్వంబున దిగ్విజయ ప్రవృత్తుండగు చందంబునం బ్రవృ
త్తుండై తపో వనంబునకుం జని, యందు.
కందమూల ఫలాశియై బహుకాల ముగ్ర తపః పరి
స్పందుఁడై యటమీఁదటం దృణపర్ణ భక్షణ చేసి యా
చంద మేది జలాశి యై నృపసత్తముం డది మాని తా
మంద గంధవహాశి యయ్యెఁ గ్రమంబునన్ దృఢచిత్తుఁడై.
ఇట్లు వర్తించుచు.
మెండుగా మిటమిట మండు వేసవి యందుఁ
దప్త పంచాగ్ని మధ్యమున నిలిచి
మానక జడిగొన్న వానకాలంబునఁ
బైఁ గోక వేయక బయట నిలిచి
జనులు హూహూయను చలివేళఁ గుత్తుక
బంటి తోయముల లోపల వసించి
శిశిరంబు చాల నల్దిశలఁ బర్వినవేళ
వెలయ భూశయనుఁడై విశ్రమించి
మహిత నియతిఁ దితిక్షా సమన్వితుండు
నియత పరిభాషణుఁడు జితానిలుఁడు దాంతుఁ
డిద్ధమతి యీశ్వరార్పిత బుద్ధి యనఘుఁ
డూర్ధ్వరేతస్కుఁడునునై క్రమోచితముగ.
అతి ఘోరం బయిన తపం బాచరించె; ఇ వ్విదంబునం గ్రమానుసిద్ధం
బయిన తపంబున విధ్వస్తాశేష కర్మమలాశయుండును బ్రాణాయామం
బులచే జితారిషడ్వర్గుండును ఛిన్నబంధనుండును నై బురుషశ్రేష్ఠుం
డైన పృథుచక్రవర్తి భగవంతుం డైన సనత్కుమారుం డెఱింగించిన యోగ
మార్గంబున సర్వేశ్వర భజనంబు గావించె; నిట్లు భగవద్దర్మపరుండును
సాధువర్తనుండును శ్రద్ధాసమన్వితుండును నైన పృథునకు నారాయణు
నందు భక్తి, యనన్యవిషయంబై ప్రవృద్ధం బయ్యె; న వ్విధంబున.
నరలోకోత్తర భగవ
త్పరిచర్యారాధనమునఁ బరిశుద్ధాంతః
కరణుండగు నా పృథునకు
సరసిరుహోదరు కథానుసంస్మరణమునన్.
పరిపూర్ణంబగు భక్తిని
గర మనిశము సంశయాత్మకంబై చాలన్
వఱలిన హృదయగ్రంథిని
నిరసించు విరక్తి యుత మనీష జనించెన్.
దానం జేసి యతండు సంఛిన్న దేహాత్మఙ్ఞానుండు నధిగతాత్మ స్వరూ
పుండునునై గదాగ్రజుం డయిన శ్రీకృష్ణుని కథాసక్తి నొంది సమస్త యోగ
సిద్ధులందు నిస్పృహుం డగుటను హృదయగ్రంథి విచ్ఛేదకం బయిన
ఙ్ఞానయోగంబును విడిచి యాత్మయందు నాత్మయోగంబుఁ గావించి
బ్రహ్మభూతుండయి నిజకళేబరంబు విడువ నిశ్చయించి.
కోరి మడమలచే గుదపీడనము చేసి
పూని యుక్తాసనాసీనుఁ డగుచుఁ
దనరు మూలాధారమున నుండి వాయువు
నొయ్యన నెగయించి యొనర నాభి
కలితంబు గావించి క్రమమున హృద్వత్స
కంఠ శిరః కోష్ఠకములఁ జేర్చి
కైకొని మూర్ధభాగమునకు నెగయించి
ప్రాణముల్ విడిచి యా పవనుఁ బవను
నందు నాకాశ మాకాశమందుఁ దేజ
మందుఁ దేజంబు నుదకంబునందు నుదక
మర్థిఁ గాయంబు మేదిని యందుఁ గలిపెఁ
బూని వాని యధోచితస్థానములుగ.
మఱియు భూమి నుదకంబునందును, నుదకంబును దేజమందుఁ,
దేజంబును వాయువున, వాయువు నాకాశంబునందు,నాకాశంబును
మనంబున, మనంబు నింద్రియంబుల, నింద్రియంబుల తన్మాత్రలఁ,
దన్మాత్రల భూతాదియైన యహంకారంబునందు, నహంకారంబు మహ
త్తత్త్వంబునందును గూర్చి, యట్టి సర్వకార్యహేతుభూతంబైన మహత్త
త్వంబును జీవోపాధిభూతంబయిన ప్రకృతియందుఁ గలిపి జీవభూతుం
డయిన పృథుండు ఙ్ఞాన వైరాగ్యంబులచేత బ్రహ్మనిష్ఠుండై మాయో
పాధిం బాసి ముక్తుం డయ్యె; అని చెప్పి వెండియు ని ట్లనియె.
అంత నా పృథుని భార్యామణి యగు నర్చి
పుడమిపై వడి నడుగిడినఁ గందు
సుకుమారపాదాబ్జ సుందరీరత్నంబు
నతుల పతివ్రత యగుటఁజేసి
యాత్మేశకృత సువ్రతాచరణంబును
సుమహిత భక్తి శుశ్రూషణమును
నార్షేయ మగు దేహయాత్రయు నను వీని
చేత మిక్కిలిఁ గృశీ భూత దేహ
యయ్యుఁ బ్రియనాథ కృత కరుణావలోక
కరతల స్పర్శనాది సత్కారములను
నబల సుఖవృత్తిఁ జెంది య య్యడవులందుఁ
గృశత మదిఁ దోఁపకుండఁ జరించు నపుడు.
తన మనమున నే దుఃఖము
ననయంబు నెఱుంగనట్టి యర్చి నిజాధీ
శుని ప్రాణరహిత దేహము
గనుఁగొని విలపించి విగతకౌతుక యగుచున్.
మానిత మందర సాను ప్రదేశంబు
నందుఁ జితారోప మర్థిఁ జేసి
లలిత మహానదీ సలిల సుస్నాతయై
కలిత మహోదార కర్ముఁ డయిన
నాథున కుదకదాన క్రియల్ గావించి
యతిభక్తి సురలకు నతు లొనర్చి
వహ్నికి ముమ్మాటు వలగొని పతిపాద
కమల యుగంబుఁ జిత్తమున నిలిపి
వీరవరుఁడైన పృథు పృథివీతలేశు
నందు ననుగమనము చేయునట్టి సాధ్వి
నర్చిఁ గనుఁగొని దేవాంగనాళి యప్పు
డాత్మనాథులఁ గూడి నెయ్యంబుతోడ.
పరమోత్కంఠను న మ్మం
దరగిరి సాను ప్రదేశతలమున వరుసం
గురియించిరి నవ సురభిత
వర మందార ప్రసూన వర్షము లంతన్.
తరమిడి యచ్చర లాడిరి
మొరయించిరి శంఖతూర్యములు దివిజులు పా
డిరి కిన్నరజనులు పర
స్పర నుతు లొనరించి రా సుపర్వాంగనలున్.
మఱియు ని ట్లనిరి.
"చర్చింప నిట్టి యాశ్చర్య మెందేనియుఁ
గనుఁగొంటిరే యర్చి యను లతాంగి
ధన్యాత్మురాలు గదా తన విభుతోఁ గూడి
యిందిరా రమణి యఙ్ఞేశుఁ గూడి
వెనుచను కైవడి ననుగమనము చేసె
ని య్యమ నిజహృదయేశుఁ డయిన
ఘను వైన్యు నూర్ధ్వలోకమ్మును బొందును
నేఁ డింతపట్టును నిశ్చితంబు
పరమ యోగీంద్రులకు దుర్విభావ్యమైన
దృఢ సుకర్మమువలన నతిక్రమించి
వైన్య భూమీశు వెనుచని వరుస నూర్ధ్వ
గామినియు నయ్యె నీ యింతి ఘనత నొంది.
కాన పతివ్రతలకు నసాధ్యం బెందునుం గలదే?" యని మఱియును.
"పరికింపఁగనే మనుజుఁడు
హరి పదమును బొందఁ జేయునట్టి వివేక
స్ఫురణం దనర్చు వానికిఁ
బరువడి నిలఁ బొందరాని పదముం గలదే?
అట్టి యపవర్గ సాధనమైన మనుజ
భావ మొందియు విషయ సంబద్ధుఁ డగుచు
వసుధ నెవ్వఁడు వర్తించు వాఁడు ధరణి
ననయము నిజాత్మవంచకుఁ డనఁ బరఁగు."
అని వారలు ద న్నర్థిని
వినుతింపఁగ నర్చి యాత్మవిభు వెనువెంటం
జని యచ్యుతలోకంబున
ననుపమ విభవమును బొందె” నని విదురునకున్.
మునివరుఁడగు మైత్రేయుఁడు
వినయంబున నెఱుఁగఁ జెప్పి వెండియుఁ దగ ని
ట్లను "న మ్మహానుభావుం
డనఘుఁడు భగవద్వరుండు నగుఁ బృథుఁ డనఘా!
ఏ నీ కిప్పుడు చెప్పితి
మానుగ నీ పుణ్యకథను మహితశ్రద్ధా
ధీనుండై విస్ఫుర దవ
ధానుండై యెవ్వఁడేనిఁ దనరిన భక్తిన్.
వినినఁ బఠించిన వ్రాసిన
వినిపించిన వాఁడు పృథుఁడు విమల గతిం బొం
దిన క్రియ హరిపద మొందెడు
ననయము నిర్ధూతపాపుఁ డగచు మహాత్మా!
బ్రాహ్మణుఁ డంచిత భక్తిఁ బఠించిన
బ్రహ్మవర్చసము సంప్రాప్త మగును;
క్షత్రియుం డర్థిమైఁ జదివిన విన్నను
జగతీ విభుత్వంబు సంభవించు;
వైశ్యుండు విని ధనవంతుఁడై యొప్పును;
శూద్రుండు వినిన సుశ్లోకుఁ డగును;
మఱియును భక్తి ముమ్మాఱు పఠించిన
విత్తవిహీనుండు విత్తపతియు
నప్రసిద్ధుఁడు ప్రఖ్యాత యశుఁడుఁ బ్రజలు
లేని యధముఁడు వితత సంతానయుతుఁడు
మూర్ఖచిత్తుండు విఙ్ఞాన బోధమతియు
నగుచు నుతి కెక్కుదురు మహితాత్మ! మఱియు.
ఈ లోకంబునం బురుషులకు స్వస్త్యయనంబును నమంగళ నివార
ణంబును ధనప్రదంబును యశస్కరంబును నాయుష్కరంబును
స్వర్గదాయకంబును గలిమలాపహంబును నైన యీ పుణ్యచరిత్రంబు
చతుర్విధపురుషార్థ కాములైన వారికిఁ జతుర్విధపురుషార్థ కారణం
బగుం గావున వినం దగు; సంగ్రామాభిముఖుం డైన రా జీ చరిత్రంబు
ననుసంధించి విరోధి నెదిర్చిన నవ్విరోధి పృథునకుం బోలెఁ గప్పంబు
లిచ్చు; ముక్తాన్యసంగుండును భగవద్భక్తుండును నైన వాఁడు పుణ్యం
బును వైన్యమహాత్మ్య సూచకంబును నైన యీ చరిత్రంబు వినుచుం
బఠియించుచుం గృతమతియై దినదినంబును నాదరంబునం బ్రకటంబు
చేయువాఁడు భవసింధు పోత పాదుండైన సర్వేశ్వరుని యందు
నచలం బయిన భక్తి గలిగి పృథుచక్రవర్తి బొందిన విష్ణుపదంబుం
బొందు" అని యి ప్పుణ్యచరిత్రంబు మైత్రేయుండు విదురున కెఱిం
గించి వెండియు ని ట్లనియె.
"పృథునకు నర్చికిఁ బుట్టిన
పృథు కీర్తిధనుండు ఘనుఁడు పృథుతుల్యుండై
పృథు శౌర్య ధైర్య ధుర్యుఁడు
పృథివి న్విజితాశ్వుఁ డొప్పె పృథివీపతియై.
విను మంతర్ధాన గతిం
దనరు సునాసీరు వలనఁ దగ విజితాశ్వుం
డును మఱి యంతర్ధానుం
డనుపేరఁ బ్రసిద్ధుఁ డయ్యె నతి చతురుండై.
స్థిరమతి రాజ్యాభిషిక్తుఁడై య మ్మేటి
సమమతి న య్యనుజన్ములైన
హర్యశ్వునకు సమాదరమునఁ దూర్పు, ద
క్షిణదిశఁ దగ ధూమ్రకేశునకును,
బరఁగంగ వృకునకుఁ బశ్చిమభాగంబు ,
ద్రవిణున కర్థి నుత్తరపుదిశను,
గొమ రొప్ప నలువురకును బంచి యిచ్చె స్వ
కాంత యైనట్టి శిఖండినికిని
మనుజ యోనిని జనియింపుఁ డనుచు మున్ను
పలికినట్టి వసిష్ఠు శాపమునఁ జేసి
పూని త్రేతాగ్ను లతనికిఁ బుత్రు లగుచు
జనన మొందిరి సజ్జనస్తవ్యచరిత!
వారలు పావకుండుఁ బవమానుండు శుచియు నను నామంబుల
మనుష్య యోనిం బుట్టియు నాత్మప్రభావంబునం గ్రమ్మఱ నగ్నులయి
చనిరి; తదనంతరంబ.
అతఁడు నభస్వతి యనియెడి
ద్వితీయ పత్ని వలనను హవిర్ధానుఁడు నా
సుతుఁగని విజితాశ్వుండా
నతవిమతుఁడు రాజ్యవర్తనము దలపోయన్.
విమలాత్మ! కరాదానము
దమశుల్కాదికము గరము దారుణ మని ధై
ర్యమునన్ దీర్ఘమఖ వ్యా
జమునం దద్వర్తనంబు సమమతి విడిచెన్.
ఇట్లు విడిచి.
అతఁ డాత్మదర్శనుం డయి
చతురతఁ బరమాత్ము హంసు సర్వేశ్వరుఁ ద
త్క్రతువున యజించి కుశలా
ద్భుత యోగసమాధి ముక్తిఁ బొందె మహాత్మా!
