ఇట్లు సుశీలసంపన్నుండును, బ్రహ్మణ్యుండును, ధర్మసేతురక్షకుం
డును, దీనవత్సలుండు నయి యవని పాలించు ధ్రువుండు దన్నుఁ
బ్రజలు దండ్రి యని తలంప నిరువది యాఱు వే లేండ్లు భోగంబుల
చేతం బుణ్యక్షయంబును, నభోగంబులైన యాగాదులచేత నశుభ
క్షయంబునుం జేయుచు బహుకాలంబు దనుకఁ ద్రివర్గ సాధనంబుగా
రాజ్యంబుచేసి కొడుకునకుఁ బట్టంబుగట్టి యచలితేంద్రియుండై యవిద్యా
రచిత స్వప్నగంధర్వ నగరోపమం బయిన దేహాదికం బగు విశ్వంబు
భగవన్మాయారచితం బని, యాత్మం దలంచుచు వెండియు.
మను నిభుఁ డంత భృత్యజన మంత్రి పురోహిత బంధు మిత్ర నం
దన పశు విత్త రత్న వనితా గృహ రమ్యవిహర శైల వా
రినిధి పరీత భూతల హరి ద్విప ముఖ్య పదార్థ జాలముల్
ఘనమతిచే ననిత్యములుగాఁ దలపోసి విరక్తచిత్తుఁడై.
పురము వెల్వడి చని పుణ్యభూ బదరికా
ఘన విశాలానదీకలిత మంగ
ళాంబుపూరంబుల ననురక్తిమైఁ గ్రుంకి
కమనీయ పరిశుద్ధ కరణుఁ డగుచుఁ
బద్మాసనస్థుఁడై పవనుని బంధించి
నెలకొని ముకుళితనేత్రుఁ డగుచు
హరిరూపవైభవ ధ్యానంబు చేయుచు
భగవంతు నచ్యుతుఁ బద్మనేత్రు
నందు సతతంబు నిశ్చలమైన యట్టి
భక్తిఁ బ్రవహింపఁ జేయుచుఁ బరమమోద
బాష్పధారాభిషిక్తుండు భవ్యయశుండుఁ
బులకితాంగుండు నగుచు నిమ్ములఁ దనర్చి.
మఱియు విగత క్లేశుండును, ముక్తలింగుండునునై, ధ్రువుండు తన్నుఁ
దా మఱచి యుండు సమయంబున దశదిక్కుల నుద్యద్రాకా నిశా
నాయకుండునుం బోలె వెలింగించుచు నాకాశంబుననుండి యొక్క
విమానంబు చనుదేర నందు దేవశ్రేష్ఠులును, జతుర్భుజులును,
రక్తాంబుజేక్షణులును, శ్యామవర్ణులును, గదాధరులును, సువాసు
లును, గిరీటహారాంగదకుండలధరులును, కౌమారవయస్కులును,
నుత్తమశ్లోక కింకరులు నయినవారల నిద్దఱం గని సంభ్రమంబున లేచి
మధుసూదను నామంబులు సంస్మరించుచు వారల భగవ త్కింకరు
లంగాఁ దలంచి దండప్రణామంబు లాచరించినం గృష్ణపాదారవింద
విన్యస్తచిత్తుండుఁ, గృతాంజలియు, వినమితకంధరుండు నైన ధ్రువునిం
గనుంగొని పుష్కరనాభభక్తులైన సునందనందులు ప్రీతియుక్తులై
మందస్మితు లగుచు నిట్లనిరి.
“ఓ నృప! నీకు భద్ర మగు నొప్పగుచున్న మదీయవాక్యముల్
వీనులయందుఁ జొన్పుము; వివేకముతో నయిదేండ్లనాఁడు మే
ధానిధివై యొనర్చిన యుదాత్త తపోవ్రతనిష్ఠచేతఁ దే
జోనయశాలి యైన మధుసూదనుఁ దృప్తి వహింపఁ జేయవే!
అట్టి శార్ఙ్గపాణి యఖిల జగద్భర్త
దేవదేవుఁ డతుల దివ్యమూర్తి
మమ్ముఁ బనుప మేము మాధవపదమున
కర్థి నిన్నుఁ గొనుచు నరుగుటకును.
వచ్చితిమి; ఏ పదంబు నేని సూరిజనంబులు సర్వోత్తమం బని పొందు
దురు; దేనిఁ జంద్ర దివాకర గ్రహ నక్షత్ర తారాగణంబులు ప్రదక్షిణంబుగాఁ
దిరుగుచుండు; మఱియు నీదు పితరులచేతను నన్యులచేతను ననధి
ష్ఠితంబును, జగద్వంద్యంబును, నభక్తజనాతిదుర్జయంబును నయిన
విష్ణుపదంబుం బొందుదువు ర మ్మిదె విమానశ్రేష్ఠం; బుత్తమశ్లోకజన
మౌళిమణియైన శ్రీహరి పుత్తెంచె; దీని నెక్క నర్హుండ" వనిన నురుక్రమ
ప్రియుం డయిన ధ్రువుండు తన్మధుర వాక్యంబులు విని కృతాభిషేకుం
డయి యచ్చటి మునులకుఁ బ్రణమిల్లి త దాశీర్వాదంబులు గైకొని,
విమానంబునకుం బ్రదక్షిణార్చనంబులు గావించి హరిపార్షదులైన
సునందనందులకు వందనం బాచరించి భగవద్రూపవిన్యస్త చక్షురంతః
కరణాదికుం డగుచు విమానాధిరోహణంబు గావించుటకు హిరణ్మయ
రూపంబు ధరియించె; అప్పుడు.
సురదుందుభి పణ వానక
మురజాదులు మొరసె; విరుల ముసురు గురిసె; గి
న్నెర గంధర్వుల పాటలు
భరితములై చెలఁగె నపుడు భవ్యచరిత్రా!
అట్టి సమయంబున ధ్రువుండు దుర్గమంబగు త్రివిష్టపంబునకు నేగువాఁ
డగుచు దీన యగు జననిం దిగనాడి యెట్లు వోవుదు? నని చింతించు
వానిం బార్షదు లవలోకించి యగ్రభాగంబున విమానారూఢ యై
యేగుచున్న జననిం జూపిన సంతుష్టాంతరంగుం డగుచు.
జనని సునీతిని మును కనుఁ
గొని యవల విమాన మెక్కి గొనకొని విబుధుల్
దనమీఁదఁ బుష్పవర్షము
లనయముఁ గురియింప ధ్రువుఁడు హర్షముతోడన్.
చనిచని వెస గ్రహమండల
మును ద్రైలోక్యంబు సప్తమునిమండలమున్
ఘనుఁ డుత్తరించి యవ్వలఁ
దనరెడు హరిపదము నొందెఁ దద్దయుఁ బ్రీతిన్.
అది మఱియు నిజకాంతిచేతం ద్రిలోకంబులం బ్రకాశింపంజేయుచు
నిర్దయాగమ్యంబును శాంతులు సమదర్శనులు శుద్దులు సర్వ
భూతానురంజనులు నచ్యుత భక్త బాంధవులు నయిన భద్రాచారులకు
సుగమ్యంబునునయి గంభీరవేగంబు ననిమిషంబు నగు జ్యోతిశ్చక్రంబు
సమాహితంబై గోగణంబు మేధి యందుం బోలె నెందుఁ బరిభ్రమించు
చుండు నట్టి యచ్యుతపదంబునుం బొంది, విష్ణుపరాయణుండైన
ధ్రువుండు త్రిలోకచూడామణియై యొప్పుచుండె; అప్పుడు భగ
వంతుండైన నారదుండు ధ్రువుని మహిమం గనుంగొని ప్రచేతస్స
త్త్రంబునందు వీణ వాయించుచు.
“పతియె దైవంబుగా భావంబులోపలఁ
దలఁచు సునీతినందను తపః ప్ర
భావము క్రియ ధర్మభవ్య నిష్ఠలఁ బొందఁ
జాలరు బ్రహ్మర్షి జనము లనిన
క్షత్రియకులు నెన్నఁగా నేల? యెవ్వఁడు
పంచసంవత్సర ప్రాయమునను
సురుచి దురుక్త్యుగ్ర శరభిన్న హృదయుఁడై
మద్వాక్యహిత బోధమతిఁ దనర్చి
వనమునకు నేగి హరిభక్తి వశత నొంది
యజితుఁ డగు హరిఁ తన వశుఁడై చరింపఁ
జేసి వెసఁ దత్పదంబును జెందె, నట్టి
హరిపదంబును బొంద నెవ్వరికిఁ దరము?”
అని పాడె”ననుచు విదురున
కనఘుఁడు మైత్రేయుఁ డనియె నంచిత భక్తిన్
“వినుతోద్దామయశస్కుం
డనఁగల యా ధ్రువుని చరిత మార్యస్తుత్యా!
మహితసత్పురుష సమ్మతమును ధన్యంబు
స్వర్గప్రదంబు యశస్కరంబు
నాయుష్కరంబుఁ బుణ్యప్రదాయకమును
మంగళకర మఘమర్షణంబు
సౌమనస్యముఁ బ్రశంసాయోగ్యమును బాప
హరమును ధ్రువపదప్రాపకంబు
నై యొప్పు నీ యుపాఖ్యానంబుఁ దగ నీకు
నెఱిఁగించితిని; దీని నెవ్వఁడేని
తివుట శ్రద్ధాగరిష్ఠుఁడై తీర్థపాద
చరణ సరసీరుహద్వయాశ్రయుఁడు నైన
భవ్యచరితు దినాంత ప్రభాతవేళ
లను సినీవాలి పూర్ణిమ లందు మఱియు.
ద్వాదశినిఁ బద్మ బాంధవ వాసరమున
శ్రవణ నక్షత్రమున దినక్షయమునందుఁ
బరఁగ సంక్రమణ వ్యతీపాతలందు
సభల భక్తిని వినునట్టి సజ్జనులకు.
క్లేశనాశనంబును మహాప్రకాశంబును నైన భగవద్భక్తియు శీలాది
గుణంబులును గలుగుచ మఱియుఁ దేజఃకామునకుఁ దేజంబును, మనః
కామునకు మనంబును, నిష్కామునకుఁ దత్త్వవిఙ్ఞానంబునుగలుగు;
దీని వినిపించువారికి దేవతానుగ్రహంబు గలుగు: ఇట్టి యుపాఖ్యా
నంబు నీ కెఱింగించింతి” నని మైత్రేయుండు విదురునకుఁ జెప్పిన
క్రమంబున శుకయోగి పరీక్షితున కెఱింగించిన తెఱంగున సూతుండు
శౌనకాదులకు వినిపించి వెండియు ని ట్లనియె;" అట్లు చెప్పిన మైత్రే
యునిం గని విదురుం డి ట్లనియె.
”అనఘాత్మ! నారదమునిపతి ధ్రువ చరి
త్రము ప్రచేతసుల సత్త్రంబునందు
నర్థిమై గీర్తించె నంటి; ప్రచేతసు
లన నెవ్వ? రెవ్వరి తనయు? లెట్టి
వంశజుల్? సత్త్ర మె వ్వల నను జేసి? ర
ధ్వరమందు నిజకుల ధర్మశీలు
రగు ప్రచేతసులచే యజియింపఁగాఁ బడె
యఙ్ఞపూరుషుఁ డెట్టు లచ్యుతాంఘ్రి
భక్తియుక్తుఁడు విదిత సద్భాగవతుఁడు
దివిరి హరిపాదసేవా విధి ప్రయుక్త
దేవదర్శనుఁ డగు నట్టి దివ్యయోగి
నారదుం డెట్లు గొనియాడె శౌరికథలు?
నా కిపు డెఱిఁగింపుము సు
శ్లోకుని చరితామృతంబు శ్రోత్రాంజలులం
బైకొని జుఱ్ఱియుఁ దనివిం
గైకొనకున్నది మనంబు గరుణోపేత!”
అని యడిగిన విదురునిఁ గనుఁ
గొని మైత్రేయుండు పలికె గొనకొని “ధ్రువుఁడున్
వనమునకుఁ జనిన నాతని
తనయుం డగు నుత్కళుండు దళితాఘుండై.
చతురుఁ డాజన్మ ప్రశాంతుండు నిస్సంగుఁ
డును సమదర్శనుండును ఘనుండు
నై యాత్మయందు లోకావళి, లోకంబు
లందు నాత్మను జూచు చనఘమైన
యనుపమయోగక్రియా పావకాదగ్ధ
కర్మ మలాశయ కలనఁ బేర్చి
జడుని కైవడిఁ జీఁకు చందంబునను మూఢు
పగిది నున్మత్తుని భంగిఁ జెవిటి
వడువునను గానఁబడుచు సర్వఙ్ఞుఁడై ప్ర
శాంతకీల హుతాశను సరణిఁ బొల్చి
సతత శాంతంబు నంచిత ఙ్ఞానమయము
నైన బ్రహ్మస్వరూపంబు నాత్మఁ దలఁచి.
తనకంటె నితర మొక టెఱుఁ
గని కతమున సార్వభౌమకశ్రీఁ బొందన్
మనమునఁ గోరక యుండుటఁ
గని కులవృద్ధులును మంత్రిగణములు నంతన్.
అతని నున్మత్తునింగాఁ దెలసి తదనుజుండైన వత్సరునికిఁ బట్టంబు
గట్టిరి; ఆ వత్సరునికి సర్వర్థి యను భార్య యందుఁ బుష్పార్ణుండును
జంద్రకేతుండును నిషుండును నూర్జుండును వసువును జయుండును
నన నార్వురు తనయులు గలిగిరి; అందుఁ బుష్పార్ణుం డనువానికిఁ
బ్రభయు దోషయు నను నిద్దఱు భార్య లైరి; అందుఁ బ్రభ యనుదాని
కిం బ్రాతర్మధ్యందిన సాయంబు లను సుతత్రయంబును, దోష యను
దానికిం బ్రదోష నిశీథ వ్యుష్టు లనువారు ముగ్గురును బుట్టిరి; అందు
వ్యుష్టుం డనువానికిఁ బుష్కరిణి యను పత్ని యందు సర్వతేజుం డను
సుతుండు పుట్టె; వానికి నాకూతి యను మహిషి వలనఁ జక్షుస్సంఙ్ఞుం
డయిన మనువు జనియించె; వానికి నడ్వల యను భార్య యందుఁ
బురువును, గుత్సుండును, ద్రితుండును, ద్యుమ్నుండును, సత్య
వంతుండును, ఋతుండును, వ్రతుండును, నగ్నిష్టోముండును, నతి
రాత్రుండును, సుద్యుమ్నుండును, శిబియును, నుల్ముకుండును నను
పన్నిద్ధఱు తనయులు గలిగిరి; అందు నుల్ముకునికిఁ బుష్కరిణి
యనుదాని వలన నంగుండును, సుమనసుండును, ఖ్యాతియుఁ, గ్రతు
వును, నంగిరసుండును, గయుండును నను నార్వురు గొడుకులు
పుట్టిరి; అందు నంగునికి సునీథ యను ధర్మపత్నివలన వేనుం డను
పుత్రుం డుదయించిన.
