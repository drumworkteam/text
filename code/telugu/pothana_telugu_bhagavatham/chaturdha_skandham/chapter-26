ఒనరఁ బ్రచేతసు లుత్పన్న విఙ్ఞాను
లగుచు వేగంబ నారాయణోక్తిఁ
దలఁచుచు నాత్మ నందను కడ నిజభార్య
నిడి వనవాసులై కడఁగి మున్ను
జాబలి యను మునీశ్వరుఁడు సిద్ధుండైన
భూరి పశ్చిమ వార్థి తీరమునను
సర్వభూతాత్మ విఙ్ఞానంబు గల యాత్మ
ఘన విమర్శకృత సంకల్పు లైరి;
యంత నచటికి సమ్మోద మతిశయిల్ల
నర సురాసుర యక్ష కిన్నర వరేణ్య
మానితోన్నత సంపూజ్యమానుఁ డైన
నారదుండు వివేక విశారదుండు.
చనుదెంచి నిర్జితప్రాణ మనో వాగ్దర్శనులును జితాసనులును శాంతు
లును నసమాన విగ్రహులును నిర్మలంబైన పరబ్రహ్మంబు నందు
నియోజితంబైన యంతఃకరణంబు గలవారును నైన రాజనందనుల
కడ నిలిచిన.
చనుదెంచిన నారదమునిఁ
గనుఁగొని నృపసుతులు లేచి కౌతుక మొప్పన్
వినమితులై సముచిత పూ
జనములఁ బరితుష్టుఁ జేసి సద్వినయమునన్.
“అనఘ! మునీంద్రచంద్ర! భవదాగమనంబు సమస్తలోక శో
భనమగు; నస్మదీయమగు భాగ్యవశంబున నేఁడు విశ్వపా
వన! నినుఁ జూడఁగంటి మనివార్య భవద్భ్రమణంబు లోకలో
చను గతి పోలెఁబ్రాణులకు సర్వ భయాపహరంబు గావునన్.”
అని మఱియు ని ట్లనిరి.
“అనఘాత్మ! భగవంతులైన కేశవ వామ
దేవులచే నుపదిష్టమైన
యాత్మతత్త్వంబు గృహస్థుల మగు మాకు
ననయంబు విస్మృతం బయ్యె నట్టి
కలిత తత్త్వార్థ ప్రకాశకంబును భూరి
ఘోర సంసారాబ్ది తారకంబు
నై కర మొప్పారు నాత్మతత్త్వము నేఁడు
చిరదయామతిఁ బ్రకాశింపఁ జేయు”
మని ప్రచేతసు లర్థిఁ బల్కినఁ జెలంగి
భగవదాయత్త చిత్తుండు భవ్యగుణుఁడు
నఖిలలోక విహారుండు నైన యట్టి
నారదుఁడు పల్కె నా రాకుమారులకున్,
“చర్చింప నరుల కే జన్మకర్మాయుర్మ
నో వచనంబుల దేవదేవుఁ
డఖిల విశ్వాత్మకుం డైన గోవిందుండు
విలసిల్లు భక్తి సేవింపఁబడెడు
నవియపో, జన్మ కర్మాయుర్మనో వచ
నములను ధరణి నెన్నంగఁ దగును
వనరుహనాభ సేవా రహితము లైన
జననోపనయన దీక్షాకృతంబు
లైన జన్మంబు లేల? దీర్ఘాయు వేల?
వేద చోదిత యగు కర్మ వితతి యేల?
జప తపశ్శ్రుత వాగ్విలాసంబు లేల?
మహిత నానావధాన సామర్థ్య మేల?
మఱియు హరి విరహితంబైన యింద్రియ పాటవంబును నిపుణ
యైన బుద్ధియు బ్రాణాయామాది యోగంబును దేహాది వ్యతిరిక్తాత్మ
ఙ్ఞానంబును సన్యాసాధ్యాయనంబులును దక్కిన వ్రత వైరాగ్యాది
శ్రేయస్సాధనంబులును నేల? సర్వేశ్వరుండును, సమస్త శ్రేయస్స్వ
రూపుండును, సమస్త శ్రేయోవధి భూతుండును, సర్వభూతావాసుం
డును, సర్వభూతాత్మప్రదుండును, సర్వభూతప్రియుండును, సర్వ
వ్యాపకుండునుం గావున.
కమలాధీశ్వరుఁ బూజ చేయుట సమగ్ర ప్రీతిఁ బ్రాణోపహా
రము సర్వేంద్రియ తృప్తి హేతువును సర్వక్ష్మాజమూలాభిషే
కము శాఖాభుజపుష్టిదంబు నగు రేఖన్ సర్వదేవార్హణ
క్రమమై యొప్పు ధరావరేణ్య సుతులార! బుద్ధి నూహించినన్.
అదియునుం గాక.
పెను పగు వర్షాకాలం
బున దిననాయకుని వలనఁ బొడమిన సలిలం
బనయముఁ గ్రమ్మఱ గ్రీష్మం
బున సూర్యుని యందు డిందు పోలిక మఱియున్.
ధరణిఁ జరాచర భూతము
లరయఁగ జనియించి యందె యడఁగిన పగిదిన్
హరిచేఁ బుట్టిన విశ్వము
హరి యందె లయంబు నొందు; నది యె ట్లన్నన్.
అరుదౌనభ్రతమఃప్రభల్ మును నభంబం దొప్పఁగాఁ దోచియున్
మఱలం జూడఁగ నందె లేనిగతి బ్రహ్మంబందు నీ శక్తులుం
బరికింపం ద్రిగుణ ప్రవాహమున నుత్పన్నంబులై క్రమ్మఱన్
విరతిం బొందుచు నుండుఁ గావున హరిన్ విష్ణున్ భజింపం దగున్.
మఱియును సమస్త దేహులకు నాత్మయు, నిమిత్త భూతుండును,
నద్వితీయుండును, శశ్వత్ప్రకాశుండును, బ్రధాన పురుషుండును,
స్వతేజో విధ్వస్త గుణప్రవాహుండును, మానస బుద్ధి సుఖేచ్ఛాద్వేషాది
వికల్పరహితుండును, నగుణుండును, దేహాత్మభ్రమ నివృత్త్యుపల
భ్యుండును, నాది మధ్యాంత రహితుండును, నిత్యానంద స్వరూపుం
డును, సర్వఙ్ఞుండును, బరమేశ్వరుండును నైన నారాయణు నభేద
బుద్ధిం జేసి భజింపుఁడు; అతండు సర్వభూత దయాళువులును,
నెంతమాత్రంబు సంభవించు నంతమాత్రంబున సంతుష్టచిత్తులును,
సర్వేంద్రియోపశాంతులును నగు పురుషుల యెడ సంతుష్టుం డగు”
నని వెండియు ని ట్లనియె.
"చతురత నట్టి యీశ్వరుఁడు సజ్జనలోక నిరస్త సర్వ కా
మిత విమలాంతరంగమున మిశ్రిత భావనఁ జేసి సన్నిధా
పితుఁ డగుచున్ దయాకర గభీర గుణంబులఁ జాల నొప్పి యా
శ్రిత జన పారతంత్ర్యమును జేకొని పాయక యుండు నిచ్ఛలున్.
శ్రుత ధన కుల కర్మ సము
న్నత మదములఁ జేసి సజ్జన ప్రతతికి సం
తతమును నెగ్గొనరించు కు
మతు లర్థిం జేయు పూజ మతిఁ గొనఁ డెందున్.
అది యె ట్లనిన.
వలనొప్పఁ దను ననువర్తించు నిందిరా
కామినీమణిఁ దదాకాంక్షు లగుచు
ధృతి ననువర్తించు దేవేంద్రముఖ్యుల
నైన నెవ్వఁడు చూడఁ డాత్మ నట్టి
నిత్య స్వతంత్రుని నిజభక్త వరదుని
దీనవత్సలు గుణాధీశు నజునిఁ
బురుషోత్తముని జగద్భరితు సర్వేశ్వరు
నారాయణునిఁ జిదానందమయుని
నజితు నచ్యుతుఁ బుండరీకాయతాక్షుఁ
దవిలి సేవింపకుండునే? ధర రసఙ్ఞుఁ
డైన పురుషుండు సమ్మోదితాత్ముఁ డగుచుఁ
జారుమతులార! రాజకుమారులార!”
అని మఱియు ని ట్లనియె; “భవదీయ వంశ ధుర్యుండుఁ జిత్రరథుండు
నగు ధ్రువుండు సపత్నీమాతృ వాగ్భాణ భిన్న హృదయుండై పంచ
వర్షార్భకుం డగుచుఁ దపోవనంబున కరుగు నపుడు మార్గంబున
నాచే నుపదిష్టంబైన క్రమంబున భగవంతుఁ డగు పుండరీకాక్షు నారా
ధించి యితరులచే నొందరాని సర్వోత్తమంబగు పదంబు నొందె; కాన
మీరును రుద్రోపదేశ క్రమంబున సర్వభూతాంతర్యామి యగు నీశ్వరు
భవచ్ఛేదంబునకై భజియింపుడు.
అని యి వ్విధంమున నారద
ముని రాజకుమారులకును ముదము దలిర్పన్
వనజోదరు సచ్ఛరితము
వినిపించి సరోజభవుని వీటికిఁ జనియెన్.
ఇట్లు నారదుండు చనిన యనంతరంబ.
నరవర నందనుల్ గడఁక నారద వక్త్ర వినిర్గతంబు సుం
దరమును మంగళావహము ధన్యము లోకమలాపహంబునై
పరఁగిన విష్ణు సద్యశము భక్తి నుతించి ముకుంద చింతనా
నిరుపమ భక్తిఁ జెంది హరినిత్య పదంబును బొంది రున్నతిన్.”
అని మైత్రేయుండు విదురున కి ట్లనియె “మహాత్మ! నీవు నన్నడిగిన
ప్రచేతో నారద సంవాద రూపంబైన హరికీర్తనంబు మను పుత్రుండైన
యుత్తానపాదుని వంశ ప్రకారంబును జెప్పితిని;” అని వెండియు ని
ట్లనియె “నారదు వలనం బ్రియవ్రతుం డాత్మ విఙ్ఞానంబు నొంది మహీ
మండలంబుఁ బరిపాలించి యనంతరంబునఁ బుత్రులకు రాజ్యంబుఁ
బంచి యిచ్చి పరలోకగతుం డయ్యె;” అనిన.
