వనజజునివలన భవ మం
దిన యా దక్ష ప్రజాపతికి మను నిజ నం
దన యగు ప్రసూతి సతి యం
దనఘా! పదయార్వు రుదయ మందిరి కన్యల్.
ఇ ట్లావిర్భవించిన కన్యకలందు శ్రద్ధయు మైత్రియు దయయు శాంతి
యుఁ దుష్టియుఁ బుష్టియుఁ బ్రియయుఁ నున్నతియు బుద్ధియు మేధ
యుఁ దితిక్షయు హ్రీయు మూర్తియు నను నామంబులు గల పదు
మువ్వురను ధర్మరాజునకిచ్చె; ఒక్క కన్యక నగ్నిదేవునకును నొక్కతెం
బితృదేవతలకును నొక్కతె జన్మమరణాది నివర్తకుం డగు నభవు
నకుం బెండ్లి చేసె; అంత నా ధర్ముని పత్నుల యందు శ్రద్ధవలన
శ్రుతంబును, మైత్రివలనఁ బ్రసాదంబును, దయవలన నభయంబును,
శాంతివలన సుఖంబును, దుష్టివలన ముదంబును, బుష్టివలన
స్మయంబును, గ్రియవలన యోగంబును, నున్నతివలన దర్పంబును,
బుద్ధివలన నర్థంబును, మేధవలన స్మృతియుఁ, దితిక్షవలన క్షేమం
బును, హ్రీవలనఁ బ్రశ్రయంబును, మూర్తివలన సకలకల్యాణగుణోత్పత్తి
స్థానభూతు లగు నరనారాయణు లను ఋషు లిద్దఱును సంభవిం
చిరి; వారల జన్మకాలంబున.
గంధవాహుఁడు మందగతి ననుకూలుఁడై
వీచె; నల్దిక్కులు విశద మయ్యె;
నఖిలలోకంబులు నానందమును బొందెఁ;
దుములమై దేవదుంభులు మ్రోసెఁ;
గరమొప్ప జలధుల కలఁక లడంగెను;
మించినగతిఁ బ్రవహించె నదులు;
గంధర్వ కిన్నర గానముల్ వీతెంచె;
నప్సరోజనము లాస్యములు జెలఁగె
సురలు గురియించి రందంద విరులవాన;
మునిజనంబులు సంతోషమునఁ జెలంగి
వినుతు లొనరించి; ర వ్వేళ విశ్వ మెల్లఁ
బరమమంగళమై యొప్పె భవ్యచరిత!
ఆ సమయంబున బ్రహ్మాది దేవత ల మ్మహాత్ములకడకుఁ జనుదెంచి
యి ట్లని స్తుతించిరి.
"గగనస్థలిం దోఁచు గంధర్వనగరాది
రూప భేదము లట్లు రూఢి మెఱసి
యే యాత్మయందేని నేపారు మాయచే
నీ విశ్వ మిటు రచియింపఁబడియె
నట్టి యాత్మ ప్రకాశార్థమై మునిరూప
ముల ధర్ముగృహమునఁ బుట్టినట్టి
పరమపురుష! నీకుఁ బ్రణమిల్లెద; మదియుఁ
గాక యీ సృష్టి దుష్కర్మవృత్తి
జరగనీకుండు కొఱకు నై సత్త్వగుణము
చే సృజించిన మ మ్మిట్లు శ్రీనివాస
మైన సరసీరుహప్రభ నపహసించు
నీ కృపాలోకనంబుల నెమ్మిఁ జూడు."
అని యిట్లు దేవగణములు
వినుతింపఁ గృపాకటాక్షవీక్షణములచేఁ
గని వారు గంధమాదన
మున కేగిరి తండ్రి ముదము ముప్పిరిగొనఁగన్.
ధరణీభర ముడుపుట కా
నరనారాయణులు భువి జనన మనయము నొం
దిరి యర్జున కృష్ణాఖ్యలఁ
గురుయదువంశముల సత్త్వగుణయుతు లగుచున్.
మఱియు నగ్నిదేవునకు దక్షపుత్రియైన స్వాహాదేవి యను భార్య
యందు హుతభోజను లగు పావకుండును బవమానుండును శుచి
యు నను మువ్వురు గొడుకులు గలిగిరి; వారివలనం బంచచత్వారిం
శత్సంఖ్యలం గల యగ్ను లుత్పన్నంబు లయ్యె; నిట్లు పితృపితామహ
యుక్తంబుగా నేకోనపంచాశత్సంఖ్యలు గల యగ్నులు బ్రహ్మవాదుల
చే యఙ్ఞకర్మంబులం దగ్నిదేవతాకంబు లైన యిష్టులు ద త్తన్నామం
బులచేతఁ జేయంబడుచుండు; ఆ యగ్ను లెవ్వరనిన నగ్నిష్వాత్తులు
బర్హిషదులు సౌమ్యులు బితలు నాజ్యపులు సాగ్నులు నిరగ్నులు నన
నేడు దెఱంగులై యుందురు; దాక్షాయణి యగు స్వధ యను ధర్మ
పత్ని యందు వారలవలన వయునయు ధారిణియు నను నిద్దఱు
కన్య లుదయించి ఙ్ఞానవిఙ్ఞానపారగ లగుచు బ్రహ్మనిష్ఠ లయి పరఁగిరి;
వెండియు.
