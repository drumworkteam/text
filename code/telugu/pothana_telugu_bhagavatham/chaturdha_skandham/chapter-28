సరసవచో విలాస! గుణసాగర! సాగర మేఖలా మహీ
భరణ ధురంధర ప్రకట భవ్య భుజా భుజ గేంద్ర! రాజశే
ఖర! ఖర దూషణ ప్రముఖ గాఢ తమః పటల ప్రచండ భా
స్కర! కఱకంఠ కార్ముక విఖండన ఖేలన! భక్త పాలనా!
శర విదళిత సారంగా!
సరస దయాపాంగ! భక్త జలధితరంగా!
దురిత ధ్వాంత పతంగా!
వర జనకసుతానుషంగ! వననిధి భంగా!
సుర విమత విదారీ! సుందరీ శంబరారీ!
సరస వినుత సూరీ! సర్వలోకోపకారీ!
నిరుపమ గుణ హారీ! నిర్మలానంద కారీ!
గురుసమర విహారీ! ఘోర దైత్య ప్రహారీ!
ఇది శ్రీ పరమేశ్వర కరుణాకలిత కవితా విచిత్ర కేసనమంత్రి పుత్ర సహజ
పాండిత్య పోతనామాత్య ప్రణీతం బైన శ్రీ మహాభాగవతం బను మహా
పురాణంబునందు స్వాయంభువ మనువునకు నాకూతి, దేవహూతి,
ప్రసూతి, ప్రియవ్ర, తోత్తానపాదులు జన్మించుటయు, నందు నాకూతిని
రుచిప్రజాపతికి నిచ్చుటయు, నా రుచిప్రజాపతికి నాకూతిదేవియందు
శ్రీ విష్ణుమూర్త్యంశజుండైన యఙ్ఞుండును, లక్ష్మీ కళాంశజ యగు దక్షిణ
యను కన్యకయు నుద్భవించుటయు, మనుపుత్రి యైన దేవహూతినిఁ
గర్దమున కిచ్చుటయుఁ, బ్రసూతిం దక్ష ప్రజాపతి కిచ్చుటయుఁ,
బ్రసూతి దక్షుల వలనం బ్రజా పరంపరలు గలుగుటయు, మఱియుం
గర్దమ ప్రజాపతి పుత్రికా సముదయంబును క్షత్త్ర బ్రహ్మర్షుల కిచ్చుట
యుఁ, గర్దమ పుత్రి యైన కళవలన మరీచికిఁ గశ్యపుం డను పుత్రుం
డును బూర్ణిమ యను కూఁతునుం బుట్టుటయును, బూర్ణిమవలన
గంగయు విరజుం డనెడు కుమారుండును జన్మించుటయుఁ, గశ్యప
ప్రజాపతివలన నయిన ప్రజా పరంపరలచే ముల్లోకంబు లాపూర్ణంబు
లగుటయు, అత్రి మహాముని తపంబును, నతనికి హరి హర బ్రహ్మలు
ప్రత్యక్షం బగుటయు, అనసూయా పాతివ్రత్య మాహాత్మ్యంబువలన
ననసూయాత్రులకుం ద్రిమూర్తుల కళాంశజు లయిన చంద్ర దత్తాత్రేయ
దుర్వాసుల జన్మంబును, దక్షాత్మజల జన్మంబును, భృగువువలన
ఖ్యాతి యను నంగనకు శ్రీమహాలక్ష్మి జన్మించుటయును, భృగు
పౌత్రుం డయిన మార్కండేయ జన్మంబును, ధర్మునకు మూర్తివలన
నర నారాయణులు సంభవించుటయును, సత్త్రయాగంబునందు
దక్షుండు శివుని నిందించుటయును, దక్షాధ్వర ధ్వంసంబును, బ్రహ్మ
చేఁ బ్రార్థితుండై శివుండు దక్షాదుల ననుగ్రహించుటయును, దక్షాది
కృత శ్రీహరి స్తవంబును, శ్రీహరి ప్రసన్నుండై దక్షుని యఙ్ఞంబు సఫ
లంబుగా ననుగ్రహించుటయును, సతీదేవి హిమవంతునకు జనించి
హరునకు బ్రాపించుటయు, నుత్తానపాదుని వృత్తాంతంబును, ధృవో
పాఖ్యానంబును, ధృవుండు దండ్రిచేత నవమానితుండై నారదోపదేశం
బున మధువనంబునకుం జని తపంబు చేయుటయును, హరి ప్రస
న్నుండై యతని మనోరథంబు లిచ్చుటయును, నతండు మరలఁ
బురంబునకు వచ్చుటయుఁ, గుబేరానుచరులైన యక్షులతోడి యుద్ధం
బును, ధ్రువుండు యఙ్ఞంబులు చేయుచు రాజ్యభోగంబులం దనిసి
తనయు నుల్కలునిం బట్టంబు గట్టి హరి యనుగ్రహంబున ధ్రువక్షితిని
నిలుచుటయు, నుల్కలుండు వత్సరుం డను తన సుతునిఁ బట్టంబు
గట్టి హరిం జేరుటయు, వత్సరుని వంశపరంపరయు, నందు నంగుని
సుతుండయిన వేను కళేబరంబున లక్ష్మీనారాయణుల యంశంబున
నర్చియుఁ బృథుండును జన్మించుటయుఁ, బృథుండు భూమిం గామ
ధేనువు రీతి నఖిల వస్తువులుం బిదుక నియమించి సమస్థలిం జేసి
యింద్రుండు వశవర్తియై యుండ బహుయఙ్ఞంబులు చేసిన నతనికి
హరి ప్రత్యక్షం బగుటయు, నధ్యాత్మ ప్రబోధంబును, నింద్రునివలనఁ
బాషండ సంభవంబును, నింద్రుని జయించిన విజితాశ్వుని నతని
తమ్ములను బృథివీపాలనంబునకు నిలిపి పృథుండు నర్చియుం
బరమపద ప్రాప్తు లగుటయు, వసిష్ఠుశాపంబునఁ ద్రేతాగ్నులు విజి
తాశ్వునికిఁ దనయులై జనియించుటయుఁ, బృథుని పౌత్రుండయిన
ప్రాచీనబర్హి రాజ్యంబును నతని యఙ్ఞంబు లసంఖ్యాతంబులైన నార
దుండు మాన్పందలంచి పురంజను కథ నధ్యాత్మ ప్రపంచంబుగాఁ
దెలుపుటయుఁ, బ్రాచీనబర్హి సుతులయిన ప్రచేతసులు పదువురకు
శ్రీ మహాదేవుండు ప్రత్యక్షంబై హరి స్తవం బుపదేశించుటయుఁ, బ్రచేత
సుల తపంబునకు మెచ్చి హరి బ్రత్యక్షం బగుటయు, వారికి మారిష
వలన దక్షుండు పూర్వకాలంబున శివవిద్వేష ప్రయుక్త శాపంబునం
బుత్రుండై జనియించుటయును, బ్రచేతసులు ముక్తికిం జనుటయును,
విదురుండు మైత్రేయుని వీడ్కొని హస్తిపురంబు కరుగుటయు నను
కథలు గల చతుర్థస్కంధము సమాప్తము.
