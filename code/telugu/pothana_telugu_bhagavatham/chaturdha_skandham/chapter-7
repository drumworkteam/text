ఆద్యుం డుగ్రుఁడు నీలకంఠుఁ డిభదైత్యారాతి దష్టోష్ఠుఁడై
మాద్యద్భూరి మృగేంద్ర ఘోషమున భీమప్రక్రియన్ నవ్వుచున్
విద్యుద్వహ్ని శిఖాసముచ్ఛయరుచిన్ వెల్గొందు చంచజ్జటన్
సద్యః క్రోధముతోడఁ బుచ్చివయిచెన్ క్ష్మా చక్ర మధ్యంబునన్.
ఇట్లు పెఱికి వైచిన రుద్రని జట యందు.
అభ్రంలిహాదభ్ర విభ్ర మాభ్ర భ్రమ
కృన్నీలదీర్ఘ శరీర మమరఁ
బ్రజ్వలజ్జ్వలన దీప్త జ్వాలికా జాల
జాజ్వల్యమాన కేశములు మెఱయఁ
జండ దిగ్వేదండ శుండాభ దోర్దండ
సాహస్ర ధృత హేతిసంఘ మొప్ప
వీక్షణత్రయ లోకవీక్షణ ద్యుతి లోక
వీక్షణతతి దుర్నిరీక్ష్యముగను
గ్రకచ కఠిన కరాళ దంష్ట్రలు వెలుంగ
ఘన కపాలాస్థి వనమాలికలును దనర
నఖిలలోక భయంకరుఁ డగుచు "వీర
భద్రుఁ" డుదయించె మాఱట రుద్రుఁ డగుచు.
వీరభద్రుండు విహత విద్వేషి భద్రుఁ
డగుచుఁ దన వేయి చేతులు మొగిచి వినయ
మెసఁగ “నే నేమి చేయుదు? నెఱుఁగ నాకు
నానతి" మ్మన్న నతని క య్యభవుఁ డనియె.
"గురుభుజశౌర్య! భూరిరణకోవిద! మద్భటకోటి కెల్ల నీ
వరయ వరూధినీవరుఁడవై చని యఙ్ఞము గూడ దక్షునిన్
బరువడిఁ ద్రుంపు; మీ వచట బ్రాహ్మణతే జమజేయమంటివే
నరిది మదంశసంభవుఁడవై తగు నీకు నసాధ్య మెయ్యెడన్?"
అని కుపిత చిత్తుండై యాఙ్ఞాపించిన "నట్లకాక" యని.
అనఘుఁడు రుద్రుఁ జేరి ముదమారఁ బ్రదక్షిణ మాచరించి వీ
డ్కొని యనివార్య వేగమునఁ గుంభిని గ్రక్కదలన్ ఝళంఝళ
ధ్వని మణినూపురంబులు పదంబుల మ్రోయఁగ భీషణ ప్రభల్
దనరఁ గృతాంత కాంతకశిత స్ఫుట శూలముఁ బూని చెచ్చెరన్.
సరభసవృత్తి న ట్లరుగు సైన్యపదాహత ధూత ధూళి ధూ
సరిత కుబేరదిక్తటము సభ్యులు దక్షుఁడుఁ జూచి “యెట్టి భీ
కర తమ” మం చనం “దమముగాదు, రజఃపటలం” బటంచు ని
వ్వెఱపడి పల్కి రాత్మల వివేకవిహీనతఁ బొంది వెండియున్.
"ఈ ధూళి పుట్టుట కెయ్యది హేతువో?
విలయ సమీరమా? పొలయ దిపుడు;
ప్రాచీనబర్హి ధరాపతి మహితోగ్ర
శాసనుఁ డిపుడు రాజ్యంబు చేయఁ
జోర సంఘములకో రారాదు; మఱి గోగ
ణాళి రాకకు సమయంబు గాదు;
కావున నిప్పుడు కల్పావసానంబు
గాఁబోలుఁ; గా దటు గాక యున్న
నిట్టి యౌత్పాతిక రజ మెందేనిఁ గలదె?
యనుచు మనముల భయమంది రచటి జనులు
సురలు దక్షుఁడు; నంతఁ బ్రసూతి ముఖ్యు
లయిన భూసురకాంత లి ట్లనిరి మఱియు.
"తన కూఁతులు చూడఁగ నిజ
తనయను సతి ననపరాధఁ దగవఱి యి ట్లె
గ్గొనరించిన యీ దక్షుని
ఘనపాప విపాక మిదియుఁ గాఁదగు" ననుచున్.
వెండియు ని ట్లనిరి "కుపితాత్ముండైన దక్షుండు దన కూఁతుతో విరో
ధంబు చాలక జగత్సంహార కారణుం డయిన రుద్రునిం గ్రోధింప జేసె;
అ మ్మహాత్ముం డెంతటివాఁ డన్నం బ్రళయకాలంబున
సుమహిత నిశిత త్రిశూలాగ్ర సంప్రోత
నిఖిల దిక్కరి రాజనివహుఁ డగుచుఁ
జటులోగ్రనిష్ఠుర స్తనిత గంభీరాట్ట
హాస నిర్భిన్నాఖిలాశుఁ డగుచు
భూరి కరాళవిస్పార దంష్ట్రా హతి
పతిత తారాగణ ప్రచయుఁ డగుచు
వివిధ హేతివ్రాత విపుల ప్రభాపుంజ
మండిత చండ దోర్దండుఁ డగుచు
వికట రోష భయంకర భ్రుకుటి దుర్ని
రీక్ష్య దుస్సహ తేజోమహిమఁ దనర్చి
ఘన వికీర్ణ జటాబంధ కలితుఁ డగుచు
నఖిల సంహార కారణుఁ డయి నటించు.
అట్టి దేవునిఁ ద్రిపుర సంహార కరునిఁ
జంద్రశేఖరు సద్గుణసాంద్రు నభవు
మనము రోషింపఁ జేసిన మంగళములఁ
బొంద వచ్చునె పద్మగర్భునకునైన?"
అని యి వ్విధంబున భయవిహ్వలలోచనలై పలుకుచున్న సమ
యంబున మహాత్ముండైన దక్షునకు భయావహంబులై సహస్ర
సంఖ్యాతంబులైన మహోత్పాతంబులు భూనభోంతరంబులఁ గానం
బడుచుండె; ఆ సమయంబున రుద్రానుచరులు నానావిధాయుధం
బులు ధరియించి కపిల పీత వర్ణంబులు గలిగి వామనాకారులు, మక
రోదరాననులునై యఙ్ఞశాలాప్రదేశంబునం బరువులుపెట్టుచుఁ గదియం
జనుదెంచి దక్షాధ్వర వాటంబులు విటతాటంబులు చేయుచుం,
గొందఱు ప్రాగ్వంశంబును, గొందఱు పత్నీశాలయు, కొందఱు సదస్య
శాలయుఁ, గొంద ఱాగ్నీధ్ర శాలయు, కొందఱు యజమానశాలయుఁ,
గొందఱు మహానస గృహంబును, విధ్వంసంబులు గావించిరి; మఱి
యుఁ గొందఱు యఙ్ఞపాత్రంబుల నగ్నులం జెఱచిరి; వెండియుఁ
గొందఱు హోమాగ్ను లార్చిరి; పదంపడి కొందఱు హోమకుండంబుల
యందు మూత్రంబులు విడిచిరి; కొంద ఱుత్తరవేదికా మేఖలలు ద్రెంచిరి;
కొందఱు మునుల బాధించిరి; కొందఱు తత్పత్నుల వెఱపించిరి;
మఱి కొందఱు దేవతా నిరోధంబుఁ గావించిరి; అంత మణిమంతుండు
భృగువును, వీరభద్రుండు దక్షునిఁ, జండీశుండు పూషుని, భగుని
నందీశ్వరుండును బట్టిరి; ఇ వ్విధంబున సదస్య దేవ ఋత్విఙ్నికా
యంబుల శిలల ఱువ్వియు, జానువులఁ బొడిచియు, నఱచేతుల
నడచియు, గుల్ఫంబులఁ బొడిచియు వివిధబాధలు పఱచిన వారు
కాందిశీకులై యెక్కడెక్క డేనిం జనిరి; మఱియును.
మును దక్షుఁ డభవుఁ బలుకఁగఁ
గను గీఁటిన భగునిఁ బట్టి కన్నులు పెకలిం
చెను నందీశ్వరుఁ; డచ్చటి
జనముల హాహారవంబు సందడి గొలుపన్.
కుపితుఁడై నాఁడు భవుని దక్షుఁడు శపింపఁ
బరిహసించిన పూషుని పండ్లు డుల్లఁ
గొట్టె బలభద్రుఁ డా కళింగుని రదంబు
లెలమి డులిచిన పగిదిఁ జండీశ్వరుండు.
తగవేది దక్షుఁ డా సభ
నగచాపుఁ దిరస్కరించునాఁ డట శ్మశ్రుల్
నగచుం జూపుట నా భృగు
పగకై శ్మశ్రువులు వీరభద్రుఁడు పెఱికెన్.
అతుల దర్పోద్ధతుండై వీరభద్రుండు
గైకొని దక్షు వక్షంబుఁ ద్రొక్కి
ఘనశితధారాసిఁ గొని మేను వొడచియు
మంత్రసమన్విత మహిత శస్త్ర
జాలావినిర్భిన్న చర్మంబు గల దక్షుఁ
జంపఁగా లేక విస్మయము నొంది
తద్వధోపాయంబు దన చిత్తమునఁ జూచి
కంఠనిష్పీడనగతిఁ దలంచి
మస్తకముఁ దున్మి యంచితామర్షణమున
దక్షిణాలమున వేల్చెఁ ద దనుచరులు
హర్షమును బొంద; నచటి బ్రాహ్మణజనంబు
లాత్మలను జాల దుఃఖంబు లందుచుండ.
ఇట్లు వీరభద్రుండు దక్షుని యాగంబు విధ్వంసంబు గావించి నిజ
నివాసంబైన కైలసంబునకుఁ జనియె న య్యవసరంబున.
హరభటకోటిచేత నిశి తాసి గదా కరవాల శూల ము
ద్గర ముసలాది సాధనవిదారిత జర్జరితాఖిలాంగులై
సురలు భయాకులాత్ము లగుచున్ సరసీరుహజాతుఁ జేరి త
చ్ఛరణ సరోరుహంబులకు సమ్మతిఁ జాఁగిలి మ్రొక్కి నమ్రులై.
తము ధూర్జటి సైనికు లగు
ప్రమథులు దయమాలి పెలుచ బాధించుట స
ర్వముఁ జెప్పి" రనుచు మైత్రే
య మునీంద్రుఁడు విదురుతోడ ననియెన్; మఱియున్.
