"ఏమి నిమిత్తమై భూమి గోరూపిణి
యయ్యె? దానికి వత్స మయ్యె నెద్ది?
గొనకొని దోహనమునకు నర్హంబైన
పాత్ర మెయ్యది? దలఁపంగ దోగ్ధ
యైన యా పృథువే పదార్థముల్ పిదికెను?
బరికింప నవని స్వభావమునను
విషమమై యుండియు వెలయంగ నే రీతి
సమగతిఁ జెందెను జంభవైరి?
క్రతుహయంబును గొనిపోవఁ గార్య మెద్ది?
ధీరనిధి యైన బ్రహ్మకుమారు వలనఁ
గలిత విఙ్ఞానుఁ డగుచు నే గతినిఁ బొందె?
ననఘచారిత్ర! మైత్రేయ! యదియుఁగాక.
మఱియుఁ బరబ్రహ్మంబును, భగవంతుండును, బుణ్యశ్రవణ కీర్తనుం
డును, సర్వనియామకుండును నగు కృష్ణుని యవతారాంతరాశ్రయం
బగు దివ్యకథలను భగవంతుం డైన పుండరీకాక్షుండు పృథ్వవతారంబు
ధరియించి గోరూపిణి యగు పృథివిం బిదికినది మొదలగు కథ
లన్నియు నీకు నథోక్షజునకు దాసుండ నయిన నాకు నెఱింగింపుము;”
అనిన వాసుదేవ కథా సంప్రీత చేతస్కుం డగు విదురుం బ్రశంసించి
మైత్రేయుం డి ట్లనియె “అట్లు బ్రాహ్మణ జనంబులచేత రాజ్యంబునం
దభిషిక్తుండగుచు సకలప్రజాపాలన నియుక్తుండై పృథువు రాజ్యంబు
చేయుచుండు నంత నీరస యగు ధరిత్రియం దన్నరహితు లగుచుం
బ్రజలు క్షుత్పీడాక్షీణ దేహులై వైన్యునిం జూచి యి ట్లనిరి.
"అరయఁగ నేము బుభుక్షా
పరిపీడం బడితి మయ్య; పై కొని తరు కో
టర జనిత వహ్నిచేతను
దరికొను వృక్షములుఁ బోలె ధరణీనాథా!
శరణ శరణ్యుఁడ వగు నిను
శరణము వేఁడెదము; మాకు సత్కృప నన్నం
బరసి కృపచేసి ప్రోవుము
నరనాయక!" యనుచుఁ బ్రజలు నతులై పలుకన్.
విని దానికి సదుపాయము
జననాయకుఁ డాత్మఁ దలఁచి సక్రోధుండై
ధనువున బాణముఁ దొడిగెను
ఘనరౌద్రుండైన త్రిపుర ఘస్మరు పగిదిన్.
ఇట్లు దొడిగిన.
మహిపతి నప్పుడు గనుఁగొని
మహి గోరూపమునఁ గంప్యమానయు నగుచున్
గుహకుం డగు లుబ్దకుఁ గని
గహనంబునఁ బాఱు హరిణికైవడిఁ బాఱెన్.
ఇట్లు ధరణి పాఱిన నతండు కుపితారుణేక్షణుండై వెంటం దగిలి దిక్కు
లను విదిక్కులను భూభాగ నభోభాగంబు లనెక్కడఁ జనియె, నక్కడికి
వెనుదగిలి యుద్యతాయుధుండై చనుచుండనవ్వైన్యునింగని
మృత్యుగ్రస్తులగు ప్రజల చందంబునననన్యశరణ్యయై యతిభయంబునం
బరితప్యమానహృదయ యగుచు “వైన్యా! ధర్మవత్సలుండవును,
నాపన్నరక్షకుండవును, మహాత్ముండవును, సకలప్రాణిపరిపాల
నావస్థితుండవును నయిన నీ వీ దీనయుం బాపరహితయుం గామి
నియు నగు నన్ను వధియింపం బూని యేల వెనుదగులుచున్న
వాఁడవు? ధర్మతత్త్వం బెఱుంగువారు సతీజనంబులు గృతాపరాధ
లైనం దీనవత్సలతం జేసి వధింప" రని పలికి మఱియు నా ధరణీదేవి
పృథుచక్రవర్తి కి ట్లనియె.
"జననాథచంద్ర! యీ భూ
జనకోటికి యాన పాత్ర సదృశస్థితితో
ఘనదృఢశరీర యగు నే
ననయము నాధారభూత నగుచుఁ జరింతున్.
ఇట్టి నన్నుఁ గృపామతి యెడలి యిటు వి
పాటనము చేసి త్రుంచెదు? ప్రజలు నీట
మునుఁగకుండంగ నే రీతి ననఘచరిత!
యరసి రక్షింతు” వన నతం డవని కనియె.
“ధరిత్రీ! మదీయాఙ్ఞోల్లంఘనంబు చేయు చున్నదానవు; అదియునుం
గాక నీవు యఙ్ఞంబులందు హవిర్భాగంబుల ననుభవించుచు ధా
న్యాదికంబుల విస్తరింపం జేయక గోరూపంబు ధరియించి యన
యంబుఁ దృణ భక్షణంబు చేయుచుఁ బాలం బిదుకక నీయంద య
డంచికొంటివి; నీ యందున్న యోషధీ బీజంబులు బ్రహ్మచేతం
బూర్వంబునందె కల్పింపంబడిన యవి; వానిని నీ దేహంబునంద
యడంచికొని యిప్పు డీయక మూఢహృదయవు, మందంతివియు నై
యపరాధంబు చేసిన దురాత్మురాలవగు; నిను నా బాణంబులచే జర్జరీ
భూతశరీరం జేసి వధియించి నీ మేని మాంసంబునం జేసి క్షుద్బాధి
తులు దీనులు నగు నీ ప్రజల యార్తి నివారించెద; నీవు కామినినంటివి;
స్త్రీ పురుష నపుంసకులలో నెవ్వరేని భూతదయ లేక స్వ మాత్ర
పోషకు లగుచు నిరనుక్రోశంబుగ భూతద్రోహు లై వర్తింతురు; వారిని
రాజులు వధించినన్ వధంబుగాదు; గాన దానఁ బాపంబు వొరయదు;
నీవు కామిని వైనను దుర్మదవు స్తబ్దవు నగుచు మాయాగోరూపం
బునం బాఱిపోవుచున్న నిన్నుఁ దిలలంతల ఖండంబులు చేసి నా
యోగమహిమం బ్రాణికోటి నుద్ధరించెద;" నని పలికి రోషభీషణాకారంబు
ధరియించి దండధరుని వడువున వర్తించు పృథునిం జూచి వడంకుచు
మేదిని ప్రాంజలియై యిట్లని నుతియింపం దొడంగె.
"ఓనాథ! పరమపురుషుఁడ
వై నిజమాయా గుణంబు లందిన కతనన్
నానావిధ దేహములం
బూనుదు సగుణండ వగుచు బుధనుతచరితా!
అట్టి నీవు.
నను సకల జీవతతికిని
మును నీ వాధారభూతముగ నిర్మింపన్
విను నా యందుఁ జతుర్విధ
ఘన భూతవిసర్గ మర్థిఁ గైకొన వలసెన్.
అట్లయి యుండ.
నను నుద్యతాయుధుఁడవై
మనుజేంద్ర! వధింపఁ బూని మసలెదు; నీకం
టెను నన్యుని నెవ్వని నే
ఘనముగ శరణంబు జొత్తుఁ గరుణాభరణా!
అదియునుం గాక.
అనఘ! స్వకీయంబునై యతర్కితమునై
మహిమ నొప్పిన భవన్మాయచేత
సకల చరాచర సర్గంబు నిర్మించి
ధర్మార్థపరుఁడవై తనరు దీశ!
నీవిక్రమము నవనీరజలోచన!
సకల లోకులకు దుర్జయము; దలఁపఁ
దగు నట్టి నీవు స్వతంత్రుఁడ వగుటను
బ్రహ్మఁ బుట్టించి యా బ్రహ్మచేత
సకల జగములఁ జేయింతు సమతఁ బేర్చి;
యేక మయ్యు మహాత్మ! యనేక విధము
లగుచు వెలుగొందు చుందు వీ యఖిలమందుఁ
జారుతరమూర్తి! యో! పృథుచక్రవర్తి!
మఱియు మహాభూతేంద్రియ కారక చేతనాహంకారంబులను శక్తులం
జేసి యీ జగంబుల కుత్పత్తి స్థితి లయంబులఁ గావించుచు సము
త్కట విరుద్ధ శక్తులు గల పురుషునకు నమస్కరించెద; నట్టి పరమ
పురుషుండ వయిన నీవు నిజనిర్మితంబును భూతేంద్రియాంతఃకర
ణాత్మకంబును నైన యీ విశ్వంబు సంస్థాపింపం బూని.
ఆదివరాహంబవై యా రసాతల
గతనైన నన్ను నక్కటికతోడ
నుద్ధరించితి; వట్టి యుదకాగ్ర భాగంబు
నం దర్థి నున్న నే ననెఁడి నావ
యందున్న నిఖిల ప్రజావళి రక్షింపఁ
గోరి యీ పృథురూపధారి వైతి;
వట్టి భూభరణుండ వైన నీ విపుడు ప
యో నిమిత్తంబుగా నుగ్రచరుఁడ
వగుచు నన్ను వధించెద ననుచు బుద్ధిఁ
దలఁచుచున్నాఁడ; విది విచిత్రంబుగాదె?
విశ్వసంపాద్య! నిరవద్య! వేదవేద్య!
భవ్యగుణసాంద్ర! వైన్య భూపాలచంద్ర!
కావున నీశ్వరగుణ సర్గరూపంబైన మాయచే మోహితాంతఃకరణుల
మైన మా వంటి వారలచేత హరిభక్తుల చేష్టితం బెఱుంగఁబడదన్న హరి
చేష్టితం బెట్లెఱుంగంబడు? అట్టి జితేంద్రియ యశస్కరు లయిన వారలకు
నమస్కరింతు” అనుచు ని వ్విధంబునం గోపప్రస్ఫురితాధరుం డైన
పృథుని నభినుతించి ధైర్యం బవలంబించి వెండియు ని ట్లనియె.
“విమలాత్మ; నాకు నభయము
సమకూరెడు నట్లుగాఁగ సన్మతి నీ క్రో
ధము నుపశమించి కరుణిం
పుము; నా విన్నపము వినుము పురుషనిధానా!
ధర విరులు గందకుండఁగ
సరసగతిం బూవుఁదేనెఁ జవిగొను నిందిం
దిరవిభు కైవడి బుధుఁడగు
పురుషుఁడు సారాంశ మాత్మఁబూని గ్రహించున్.
వినవయ్య! తత్త్వదర్శనులైన యట్టి స
న్మునులచే నైహికాముష్మికంబు
లైన ఫలప్రాప్తి కర్థిఁ గృష్యాద్యగ్ని
హోత్రాద్యుపాయంబు లుర్విమీఁద
దృష్టంబులును నాచరితములు నగుచుఁ దా
నెనయఁదగు నుపాయ మెవ్వఁ డాచ
రించును వాఁడు ప్రాపించుఁ ద త్ఫలమును
విద్వాంసుఁ డైనను వెలయ దీని
నాదరింపక తనయంత నాచరించె
నేని నాయాసమే యగుఁ గాని తత్ఫ
లమును బొందఁడు బహుళకాలమునకైన
వినుతగుణశీల! మాటలు వేయునేల?”
అని మఱియు మహి యి ట్లనియె.
“జలరుహగర్భుచేత మును చాల సృజింపఁగఁబడ్డ యోషధుల్
కలుషమతిన్ ధృతవ్రతులుగాని యసజ్జనభుజ్యమానమై
వెలయుటఁ జూచి యే నృపతివీరులు మాన్పమిఁ జోరబాధలన్
బలుమఱుఁ బొంది యే నపరిపాలితనై కృశియించి వెండియున్.
అనుపమ మఖ కర్మ క్రియ
లనయము లేకుంట నే ననాదృత నగుచున్
జననాయక! యీ లోకము
ఘనచోరీభూత మగుటఁ గనుఁగొని యంతన్.
సవనాది సిద్ధి కొఱకై
తవిలి తదీయౌషధీ వితతులను ధరణీ
ధవ! యే నపుడు గ్రసించితి
నవియును నా యందు జీర్ణమయ్యెఁ గడంకన్.
విను వాని నొక యుపాయం
బునఁ గ్రమ్మఱఁ బడయవచ్చు భూవరచంద్రా!
విను మది యెఱిఁగించెద నీ
కును వత్సలురాల నగుట గురుతరచరితా!
అనయము నా కొక వత్సము
ననురూప సుదోహనమ్ము ననురూపక దో
గ్ధను గల్పింపుమ యట్లయి
నను నీ భూతముల కవనినాయక! దానన్.
పరఁగ నభీప్సితములు బల
కరములు నగు నన్న దుగ్ధ కలితము లగు భా
సురకామంబులఁ బిదికెద
నరనాయకచంద్ర! వినుము నావచనంబుల్.
మనుజవరేణ్య! యేను విషమస్థలినై యిపు డున్నదాన; నొ
య్యన జలదాగమోదిత పయః ప్రకరంబు తదాగమంబు వో
యినను ద దంబువుల్ పుడమి నింకక యంతట నిల్చునట్లుగా
మనునిభ; నన్ను నిప్పుడు సమస్థలినై పెనుపొందఁ జేయవే.”
అని యి వ్విధమున నా భూ
వనితామణి పలుకు మధుర వచనంబులు దా
విని యనురాగము దన మన
మునఁ గడలుకొనంగ రాజముఖ్యుం డంతన్.
మనువును దూడఁ జేసి గరిమన్ నిజపాణితలంబు లీల దో
హనముగఁ జేసి యందు సకలౌషధులం బిదికెం గ్రమంబునం
దనరఁగఁ దద్విధంబునను దత్పృథు వత్సల యైన భూమియం
దనయము వారువారును బ్రియంబగు కోర్కులు వొంది రున్నతిన్.
బలసి ఋషుల్ బృహస్పతి వత్సకంబుగా
నర్థించి తమ యింద్రియంబు లందు
నంచిత చ్ఛందోమయ క్షీరమును దేవ
తలు సురరాజు వత్సంబు గాఁగఁ
గనక పాత్రము నందుఁ దనరు నోజోబల
వీర్యామృతంబునై వెలయు పయసు
దైత్య దానవులు దైత్య శ్రేష్ఠుఁ డగు గుణ
శాలిఁ బ్రహ్లాదు వత్సంబుఁ జేసి
ఘన సురాసవ రూప దుగ్ధంబు వరుస
నప్సరోజన గంధర్వు లలరి యపుడు
దనర విశ్వావసువు వత్సమునుగఁ జేసి
పద్మమయ నిర్మితంబైన పాత్రమందు
మాధుర్య సౌందర్య సహిత గాంధర్వక్షీరంబును బిత్రుదేవతలు సూర్య
వత్సకంబుగా నామ పాత్రంబునందుఁ గవ్యం బను దుగ్ధంబును, సిద్ధులు
గపిల వత్సకంబుగా నాకాశ పాత్రమందు సంకల్పనారూపాణిమాది
సిద్ధి యను క్షీరంబును, విద్యాధరాదులు తద్వత్సకంబును దత్పా
త్రకంబునుంగా ఖేచరత్వాది వ్యాపార రూప క్షీరంబును, గింపురుషా
దులు మయవత్సకంబును నాత్మ పాత్రంబునుంగా సంకల్పమాత్ర
ప్రభవంబు నంతర్ధానాద్భు తాత్మ సంబంధియు నగు మాయ యను
క్షీరంబును, యక్షరక్షోభూత పిశాచంబులు భూతేశ వత్సకంబుఁ గపాల
పాత్రంబునుంగా రుధి రాసవం బను క్షీరంబును, నహిదందశూక సర్ప
నాగంబులు దక్షకవత్సంబును బిలపాత్రంబునుంగా విషరూప క్షీరం
బును, బశువులు గోవృషవత్సకంబు నరణ్య పాత్రంబునుంగాఁ దృణం
బను క్షీరంబును, గ్రవ్యాదమృగంబులు మృగేంద్ర వత్సకంబును నాత్మ
కళేబర పాత్రకంబునుంగాఁ గ్రవ్యం బను దుగ్ధంబును, విహంగంబులు
సుపర్ణవత్సకంబు నిజకాయ పాత్రంబునుంగాఁ గీటకఫలాదికం బను
దుగ్ధంబును, వనస్పతులు వటవత్సకంబుగా భిన్నరోహరూప ప
యస్సును, గిరులు హిమవద్వత్సకంబును నిజసాను పాత్రకంబు
నుంగా నానాధాతువులను, దుగ్ధంబునుంగా ని వ్విధంబున సమస్త
చరాచర వర్గంబు స్వముఖ్యవత్సకంబును స్వస్వపాత్రకంబునుంగా
భిన్నరూపంబు లైన క్షీరంబులం బిదికె” అని చెప్పి మఱియును.
క్రమమున నిటు పృథ్వాదులు
దమతమ కామితము లనఁగఁ దగు భిన్న క్షీ
రము దోహన వత్సక భే
దమునం దగఁ బిదికి; రంత ధరణీధవుఁడున్.
సముచితానందమును బొంది సర్వకామ
దుఘ యనం దగు భూమిని దుహితఁగాఁగఁ
గోరి కైకొని నిజధనుఃకోటిచేత
భూరిగిరి కూటములఁ జూర్ణములుగఁ జేసి.
చండ దోర్దండలీల భూమండలంబు
సమతలంబుగఁ జేసి శశ్వత్ప్రసిద్ధి
నొంది య వ్విభుఁ డీ లోకమందు నెల్ల
ప్రజకుఁ దండ్రియు జీవనప్రదుఁడు నగుచు.
అక్క డక్కడఁ బూర్వంబునందు లేని
గ్రామ పట్టణ దుర్గ ఖర్వట పుళింద
ఖేట శబరాలయ వ్రజ వాట ఘోష
వివిధ నిలయము లర్థిఁ గావించె నంత.
వారును భయవిరహితులై
బోరనఁ ద త్తన్నివాసముల యందు సుఖ
శ్రీరుచి నొప్పుచు నుండిరి
వారక యా పృథునిఁ బొగడ వశమె ధరిత్రిన్?
