"సర్వభూతములకు సముఁడు నెచ్చలి ప్రియుం
డైన వైకుంఠుఁ డనంతుఁ డాద్యుఁ
డింద్రునికొఱకు దైత్యేంద్రుల నేటికి
విషముని కైవడి వెదకి చంపె?
నసురులఁ జంపంగ నమరులచేఁ దన,
కయ్యెడి లాభ మింతైనఁ గలదె?
నిర్వాణనాథుండు నిర్గుణుం డగు తన,
కసురుల వలని భయంబుఁ బగయుఁ
గలుగనేర వట్టి ఘనుఁడు దైత్యులఁ జంపి
సురులఁ గాచు చునికి చోద్య మనుచు
సంశయంబు నాకు జనియించె మునినాథ!
ప్రఙ్ఞమెఱసి తెలియఁ బలుకవయ్య!"
అనిన శుకుం డి ట్లనియె.
"నీ సంప్రశ్నము వర్ణనీయము గదా నిక్కంబు రాజేంద్ర! ల
క్ష్మీసంభావ్యుని సచ్చరిత్రము మహాచిత్రంబు చింతింపఁ ద
ద్దాసాఖ్యానము లొప్పు విష్ణుచరణ ధ్యానప్రధానంబు లై
శ్రీ సంధానములై మునీశ్వరవచో జేగీయమానంబు లై.
చిత్రంబులు త్రైలోక్య ప
విత్రంబులు భవలతాలవిత్రంబులు స
న్మిత్రంబులు మునిజన వన
చైత్రంబులు విష్ణుదేవు చారిత్రంబుల్.
నరేంద్రా! కృష్ణద్వైపాయనునకు నమస్కరించి హరికథనంబులు
జెప్పద వినుము; వ్యక్తుండుగాక గుణంబులు లేక ప్రకృతిం జెందక,
భవంబుల నొందక, పరమేశ్వరుండు దన మాయవలన నయిన
గుణంబుల నావేశించి, బాధ్యబాధకత్వంబులనొందు; నతండు గుణరహి
తుండు; సత్త్వరజస్తమంబులు ప్రకృతిగుణంబు; లా గుణంబులకు
నొక్కొక్క కాలంబున హానివృద్ధులు గల; వా యీశ్వరుండు సత్త్వంబున
దేవఋషులను, రజోగుణంబున నసురులను, దమోగుణంబున
యక్ష రక్షోగణంబులను, విభజించె; సూర్యుండు పెక్కెడలం గానంబడి
యు నొక్కరుం డైన తెఱంగునఁ ద ద్విభుండును సర్వగతుండయ్యును
భిన్నుండు గాఁడు; తత్త్వవిదులైన పెద్దలు దమలోనం బరమాత్మ
స్వరూపంబున నున్న యీశ్వరు ని వ్విధంబున నెఱుంగుదురు;
జీవాత్మకుఁ బరుండైన సర్వమయుండు తన మాయచేత రజంబును
విశ్వంబు సృజింపం గోరి, సత్త్వంబును గ్రీడింపం గోరి, తమంబును
నిద్రింపం గోరి యుత్పాదించి, చరమైన కాలంబును సృజియించు; నా
కాలంబున సర్వదర్శనుం డైన యీశ్వరుండును గాలాహ్వయుం
డును నై హరి సత్త్వగుణం బయిన దేవానీకంబునకు వృద్ధియు, రజ
స్తమోగుణులయిన రాక్షసులకు హానియుం జేయుచుండు.
జననాయక! యీ యర్థము
ఘనయశుఁ డగు ధర్మజునకుఁ గ్రతుకాలమునన్
మును నారదుండు చెప్పెను
వినిపించెద వినుము చెవులు విమలత నొందన్.
మున్ను ధర్మరాజు చేయు రాజసూయయాగంబున బాలుండైన
శిశుపాలుండు హరిని నిందించి నిశితనిర్వక్రచక్రధారాదళితమస్తకుం
డయి తేజోరూపంబున వచ్చి హరిదేహంబు జొచ్చినం జూచి వెఱఁగు
పడి ధర్మజుండు సభలోనున్న నారదునిం జూచి యిట్లనియె.
"ఎట్టివారి కైన నేకాంతులకు నైన,
వచ్చి చొరఁగ రాని వాసుదేవు
తత్త్వమందుఁ జేది ధరణీశుఁ డహితుఁడై,
యెట్లు జొచ్చె? మునివరేణ్య! నేఁడు.
వేనుఁడు మాధవుం దెగడి విప్రులు దిట్టిన భగ్నుఁడై తమో
లీనుఁడు గాఁడె తొల్లి; మదలిప్తుఁడు చైద్యుఁడు పిన్ననాటనుం
డేనియు మాధవున్ విన సహింపఁడు భక్తి వహింపఁ డట్టివాఁ
డే నిబిడప్రభావమున నీ పరమేశ్వరునందుఁ జొచ్చెనో?
హరిసాధింతు హరిన్ గ్రసింతు హరిఁ బ్రాణాంతంబు నొందింతుఁ దా
హరికిన్ వైరినటంచు వీఁడు పటురోషాయత్తుఁడై యెప్పుడుం
దిరుగుం, బ్రువ్వదు నోరు, వ్రీలిపడ దా దేహంబు, దాహంబుతో
నరక ప్రాప్తియు నొందఁ, డే క్రియ జగన్నాథుం బ్రవేశించెనో?
అదియునుం గాక, దంతవక్త్రుండును వీఁడును నిరంతరంబు గోవిందు
నింద జేయుదురు; నిఖిలజనులు సందర్శింప నేఁడు వీనికి విష్ణు
సాయుజ్యంబు గలుగుట కేమి హేతువు? వినిపింపుము. పవన
చలితదీపశిఖయునుం బోలె నా హృదయంబు సంచలించుచున్న"
దనిన, ధర్మనందనునకు నారదుం డి ట్లనియె; "దూషణభూషణతిరస్కా
రంబులు శరీరంబునకుం గాని పరమాత్మకు లేవు; శరీరాభిమానం
బునం జేసి దండవాక్పారుష్యంబులు హింసయై తోఁచు తెఱంగున;
నేను నాయది యనియెడు వైషమ్యంబును భూతంబులకు శరీరంబు
నందు సంభవించు; అభిమానంబు బంధంబు; నిరభిమానుండై
వధించినను వధంబుగాదు; కర్తృత్వ మొల్లనివానికి హింసయు
సిద్ధింపదు; సర్వ భూతాత్మకుండైన యీశ్వరునికి వైషమ్యంబు లేదు;
కావున.
అలుక నైనఁ జెలిమి నైనఁ గామంబున
నైన బాంధవమున నైన భీతి
నైనఁ దగిలి తలఁప నఖిలాత్ముఁ డగు హరిఁ
జేర వచ్చు వేఱు జేయఁ డతఁడు.
వైరానుబంధనంబునఁ
జేరిన చందమున విష్ణుఁ జిరతర భక్తిం
జేరఁగ రాదని తోఁచును
నారాయణభక్తి యుక్తి నా చిత్తమునన్.
కీటకముఁ దెచ్చి భ్రమరము
పాటవమున బంభ్రమింప భ్రాంతంబై త
త్కీటకము భ్రమరరూపముఁ
బాటించి వహించుఁ గాదె భయయోగమునన్.
ఇ వ్విధంబున.
కామోత్కంఠత గోపికల్, భయమునం గంసుండు, వైరక్రియా
సామాగ్రిన్ శిశుపాలముఖ్య నృపతుల్, సంబంధులై వృష్ణులుం,
బ్రేమన్ మీరలు, భక్తి నేము, నిదె చక్రింగంటి; మెట్లైన ను
ద్ధామధ్యానగరిష్ఠుఁడైన హరిఁ జెందన్ వచ్చు ధాత్రీశ్వరా!
మఱియుం బెక్కండ్రు కామ ద్వేష భయ స్నేహ సేవాతిరేకంబులఁ
జిత్తంబు హరిపరాయత్తంబుగాఁ జేసి త ద్గతిం జెందిరి; హరి నుద్దేశించి
క్రోధాదులైన యేనింటిలోపల నొక్కటి యైన వెన్నునికి లేని నిమిత్తం
బున నతండు వ్యర్థుం డయ్యె; మీ తల్లి చెలియలి కొడుకు లయిన
శిశుపాల దంతవక్త్రులు దొల్లి విష్ణుమందిర ద్వారపాలకులు విప్రశాపం
బునఁ బదభ్రష్టులై భూతలంబున జన్మించిరి;" అనిన విని యుధిష్ఠి
రుండు నారదున కి ట్లనియె.
"అలుగం గారణ మేమి విప్రులకు ము? న్నా విప్రు లెవ్వారు? ని
శ్చలు లేకాంతులు నిర్జితేంద్రియులు నిస్సంసారు లీశాను వ
ర్తులు వైకుంఠపురీనివాసు లన విందున్ వారి కెబ్భంగి నీ
ఖలజన్మంబులు వచ్చె? నారద! వినం గౌతూహలం బయ్యెడిన్."
