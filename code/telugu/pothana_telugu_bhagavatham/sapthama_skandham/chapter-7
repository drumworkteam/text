అని రాక్షసుల నీక్షించి యి ట్లనియె.
"పంచాబ్దంబులవాఁడు తండ్రి నగు నా పక్షంబు నిందించి య
త్కించిద్భీతియు లేక విష్ణు నహితుం గీర్తించుచున్నాఁడు వ
ల్దంచుం జెప్పిన మానఁ డంగమునఁ బుత్రాకారతన్ వ్యాధి జ
న్మించెన్ వీని వధించి రండు దనుజుల్ మీమీ పటుత్వంబులన్.
అంగవ్రాతములోఁ జికిత్సకుఁడు దుష్టాంగంబు ఖండించి శే
షాంగశ్రేణికి రక్ష చేయుక్రియ నీ యఙ్ఞుం గులద్రోహి దు
స్సంగుం గేశవపక్షపాతి నధముం జంపించి వీరవ్రతో
త్తుంగఖ్యాతిఁ జరించెదం గులము నిర్దోషంబు గావించెదన్.
హంతవ్యుఁడు రక్షింపను
మంతవ్యుఁడు గాడు యముని మందిరమునకున్
గంతవ్యుఁడు వధమున కుప
రంతవ్యుం డనక చంపి రం డీ పడుచున్."
అని దానవేంద్రుం డానతిచ్చిన వాఁడికోఱలు గల రక్కసులు పెక్కండ్రు
శూలహస్తులై వక్త్రంబులు దెఱచికొని యుబ్బి బొబ్బ లిడుచు
ధూమసహితదావదహనంబునుం బోలె దామ్రసంకాశంబు లయిన
కేశంబులు మెఱయ ఖేదనచ్ఛేదనవాదంబులు జేయుచు.
"బాలుఁడు రాచబిడ్డఁడు కృపాళుఁడు సాధుఁడు లోకమాన్యసం
శీలుఁడు వీఁ డవధ్యుఁ డని చిక్కక స్రుక్కక క్రూరచిత్తులై
శూలములం దదంగముల సుస్థిరులై ప్రహరించి రుగ్ర వా
చాలత నందఱున్ దివిజశత్రుఁడు వల్దనఁ డయ్యె భూవరా!
పలువురు దానవుల్ పొడువ బాలుని దేహము లేశమాత్రమున్
ఒలియదు లోపలన్ రుధిర ముబ్బదు కందదు శల్యసంఘమున్
నలియదు దృష్టివైభవము నష్టము గాదు ముఖేందుకాంతియుం
బొలియదు నూతనశ్రమము పుట్టదు పట్టదు దీనభావమున్.
తన్ను నిశాచరుల్ పొడువ దైత్యకుమారుఁడు మాటిమాటి కో!
పన్నగశాయి! యో! దనుజభంజన! యో! జగదీశ! యో! మహా
పన్నశరణ్య! యో! నిఖిలపావన! యంచు నుతించుఁ గాని తాఁ
గన్నుల నీరు దేఁడు భయకంపసమేతుఁడు గాఁడు భూవరా!
పాఱఁడు లేచి దిక్కులకు; బాహువు లొడ్డఁడు; బంధురాజిలోఁ
దూఱఁడు; ఘోరకృత్య మని దూఱఁడు; తండ్రిని మిత్రవర్గముం
జీరఁడు; మాతృసంఘము వసించు సువర్ణగృహంబులోనికిం
దాఱఁడు; కావరే యనఁడు; తాపము నొందఁడు; కంటగింపఁడున్.
ఇట్లు సర్వాత్మకంబై యిట్టి దట్టిదని నిర్దేశింప రాని పరబ్రహ్మంబు
దానయై య మ్మహావిష్ణుని యందుఁ జిత్తంబుజేర్చి తన్మయుం
డయి పరమానందంబునం బొంది యున్న ప్రహ్లాదుని యందు రాక్ష
సేంద్రుండు దన కింకరులచేతం జేయించుచున్న మారణకర్మంబు
లు పాపకర్ముని యందుఁ బ్రయుక్తంబు లైన సత్కారంబులుం బోలె
విఫలంబు లగుటం జూచి.
"శూలములన్ నిశాచరులు స్రుక్కక దేహము నిగ్రహింపఁగా
బాలుఁడు నేలపైఁ బడఁడు పాఱఁడు చావఁడు తండ్రినైన నా
పాలికి వచ్చి చక్రధరు పక్షము మానితి నంచుఁ బాదముల్
ఫాలము సోఁక మ్రొక్కఁ డనపాయత నొందుట కేమి హేతువో?"
అని శంకించుచు.
ఒకమాటు దిక్కుంభియూధంబుఁ దెప్పించి
కెరలి డింభకునిఁ ద్రొక్కింపఁ బంపు;
నొకమాటు విషభీకరోరగశ్రేణుల
గడువడి నర్భకుఁ గఱవఁ బంపు;
నొకమాటు హేతిసంఘోగ్రానలములోన
విసరి కుమారుని వ్రేయఁ బంపు;
నొకమాటు కూలంకషోల్లోలజలధిలో
మొత్తించి శాబకు ముంపఁ బంపు;
విషముఁ బెట్టఁ బంపు; విదళింపఁగాఁ బంపు;
దొడ్డకొండచఱులఁ ద్రోయఁ బంపుఁ;
బట్టి కట్టఁ బంపు; బాధింపఁగాఁ బంపు;
బాలుఁ గినిసి దనుజపాలుఁ డధిప!
ఒకవేళ నభిచార హోమంబు చేయించు;
నొకవేళ నెండల నుండఁ బంచు;
నొకవేళ వానల నుపహతి నొందించు;
నొకవేళ రంధ్రంబు లుక్కఁ బట్టు;
నొకవేళఁ దన మాయ నొదవించి బెగడించు;
నొకవేళ మంచున నొంటి నిలుపు;
నొకవేళఁ బెనుగాలి కున్ముఖుఁ గావించు;
నొకవేళఁ బాఁతించు నుర్వి యందు;
నీరు నన్నంబు నిడనీక నిగ్రహించు;
గశల నడిపించు; ఱువ్వించు గండశిలల;
గదల వ్రేయించు; వేయించు ఘనశరములఁ;
గొడుకు నొకవేళ నమరారి క్రోధి యగుచు.
మఱియు ననేక మారణోపాయంబులఁ బాపరహితుం డైన పాపని
రూపుమాపలేక యేకాంతంబున దురంతచింతాపరిశ్రాంతుండయి
రాక్షసేంద్రుండు దన మనంబున.
ముంచితి వార్ధులన్, గదల మొత్తితి, శైలతటంబులందు ద్రొ
బ్బించితి, శస్త్రరాజిఁ బొడిపించితి, మీఁద నిభేంద్రపంక్తి ఱొ
ప్పించితి; ధిక్కరించితి; శపించితి; ఘోరదవాగ్నులందుఁ ద్రో
యించితిఁ; బెక్కుపాట్ల నలయించితిఁ; జావఁ డి దేమి చిత్రమో
ఎఱుఁగఁడు జీవనౌషదము; లెవ్వరు భర్తలు లేరు; బాధలం
దఱలఁడు నైజ తేజమునఁ; దథ్యము జాడ్యము లేదు; మిక్కిలిన్
మెఱయుచు నున్నవాఁ; డొక నిమేషము దైన్యము నొందఁ డింక నే
తెఱఁగునఁ ద్రుంతు? వేసరితి; దివ్యము వీని ప్రభావ మెట్టిదో?
అదియునుం గాక తొల్లి శునశ్శేఫుం డను మునికుమారుండు దండ్రి
చేత యాగపశుత్వంబునకు దత్తుం డయి తండ్రి తనకు నపకారియని
తలంపక బ్రదికిన చందంబున.
ఆగ్రహమునఁ నేఁ జేసిన
నిగ్రహములు పరులతోడ నెఱి నొకనాఁడున్
విగ్రహము లనుచుఁ బలుకఁ డ
నుగ్రహములుగా స్మరించు నొవ్వఁడు మదిలోన.
కావున వీఁడు మహాప్రభావసంపన్నుండు వీనికెందును భయం
బు లేదు; వీనితోడి విరోధంబునం దనకు మృత్యువు సిద్ధించు నని
నిర్ణయించి చిన్నఁబోయి ఖిన్నుండై ప్రసన్నుండు గాక క్రిందు జూచుచు
విషణ్ణుండై చింతనంబు జేయుచున్న రాజునకు మంతనంబునఁ
జండామార్కు లి ట్లనిరి.
శుభ్రఖ్యాతివి నీ ప్రతాపము మహాచోద్యంబు దైత్యేంద్ర! రో
షభ్రూయుగ్మవిజృంభణంబున దిగీశవ్రాతముం బోరులన్
విభ్రాంతంబుగఁ జేసి యేలితి గదా విశ్వంబు వీఁ డెంత? యీ
దభ్రోక్తుల్ గుణదోషహేతువులు చింతం బొంద నీ కేటికిన్?
వక్రుండైన జనుండు వృద్ధగురుసేవంజేసి మేధానయో
పక్రాంతిన్ విలసిల్లు మీఁదట వయఃపాకంబుతో బాలకున్
శక్రద్వేషణబుద్ధుఁ జేయుము మదిం జాలింపు మీ రోషమున్
శుక్రాచార్యులు వచ్చునంత కితఁడున్ సుశ్రీయుతుం డయ్యెడున్."
అని గురుపుత్రులు పలికిన రాక్షసేశ్వరుండు "గృహస్థులైన రాజులకు
నుపదేశింపఁ దగిన ధర్మార్థకామంబులు ప్రహ్లాదునకు నుపదేశింపుఁ"
డని యనుఙ్ఞ జేసిన, వారు నతనికిఁ ద్రివర్గంబు నుపదేశించిన
నతండు రాగద్వేషంబులచేత విషయాసక్తులైనవారలకు గ్రాహ్యంబు
లైన ధర్మార్థకామంబులుఁ దనకు నగ్రాహ్యంబు లనియును వ్యవహార
ప్రసిద్ధికొఱకైన భేదంబు గాని యాత్మభేదంబు లే దనియును నన
ర్థంబుల యం దర్థకల్పన చేయుట దిగ్భ్రమం బనియు నిశ్చయించి,
గురూపదిష్టశాస్త్రంబులు మంచి వని తలంపక గురువులు దమ గృ
హస్థకర్మానుష్టానంబులకుం బోయిన సమయంబున.
ఆటలకుఁ దన్ను రమ్మని
పాటించి నిశాటసుతులు భాషించిన దో
షాటకులేంద్రకుమారుఁడు
పాటవమున వారిఁ జీరి ప్రఙ్ఞాన్వితుఁడై.
"చెప్పఁ డొక చదువు మంచిది
చెప్పెడిఁ దగులములు చెవులు చిందఱ గొనఁగాఁ
జెప్పెడు మన యెడ నొజ్జలు
చెప్పెద నొక చదువు వినుఁడు చిత్తము లలరన్."
అని రాజకుమారుండు గావునఁ గరుణించి సంగడికాండ్రతోడ నగి
యెడి చందంబునఁ గ్రీడలాడుచు సమానవయస్కులైన దైత్యకుమా
రుల కెల్ల నేకాంతంబున ని ట్లనియె.
"బాలకులార రండు మన ప్రాయపు బాలురు కొంద ఱుర్విపైఁ
గూలుట గంటిరే? గురుఁడు క్రూరుఁ డనర్థచయంబునందు దు
శ్శీలత నర్థకల్పనముఁ జేసెడి గ్రాహ్యము గాదు శాస్త్రమున్
మే లెఱిఁగించెదన్ వినిన మీకు నిరంతర భద్ర మయ్యెడిన్.
వినుండు సకల జన్మంబు లందును ధర్మార్థాచరణకారణం బయిన
మానుషజన్మంబు దుర్లభం; బందుఁ బురుషత్వంబు దుర్గమం; బది
యు శతవర్షపరిమితంబైన జీవితకాలంబున నియతంబై యుండు;
నందు సగమంధకారబంధురం బయి రాత్రి రూపంబున నిద్రాది
వ్యవహారంబుల నిరర్థకంబయి చను; చిక్కిన పంచాశద్వత్సరంబు
లందును బాల కైశోర కౌమారాది వయోవిశేషంబుల వింశతి హాయ
నంబులు గడచు; కడమ ముప్పది యబ్దంబులు నింద్రియంబుల
చేతఁ బట్టుపడి దురవగాహంబు లయిన కామ క్రోధ లోభ మోహ
మద మాత్సర్యంబులను పాశంబులం గట్టుపడి విడివడ సమర్థుండు
గాక ప్రాణంబులకంటె మధురాయమాన యైన తృష్ణకు లోనై భృత్య
తస్కర వణి క్కర్మంబులఁ బ్రాణహాని యైన నంగీకరించి పరార్థం
బుల నర్థించుచు, రహస్యసంభోగచాతుర్యసౌందర్యవిశేషంబుల ధైర్య
వల్లికా లవిత్రంబులయిన కళత్రంబులను, మహనీయమంజుల
మధురాలాపంబులు గలిగి వశులయిన శిశువులను, శీలవయోరూప
ధన్య లగు కన్యలను, వినయవివేకవిద్యాలంకారులయిన కుమారు
లను, గామిత ఫలప్రదాతలగు భ్రాతలను, మమత్వప్రేమదైన్యజనకు
లయిన జననీజనకులను, సకలసౌజన్యసింధువు లయిన బంధువు
లను, ధన కనక వస్తు వాహన సుందరంబు లయిన మందిరంబు
లను, సుకరంబు లైన పశు భృత్య నికరంబులను, వంశపరంపరా
యత్తంబు లయిన విత్తంబులను వర్జింపలేక, సంసారంబు నిర్జించు
నుపాయంబుఁ గానక, తంతువర్గంబున నిర్గమద్వారశూన్యం బయిన
మందిరంబుఁ జేరి చుట్టుపడి వెడలెడి పాటవంబు చాలక తగులు
పడు కీటకంబు చందంబున గృహస్థుండు స్వయంకృతకర్మ
బద్ధుండై శిశ్నోదరాది సుఖంబుల బ్రమత్తుండయి నిజకుటుంబపోషణ
పారవశ్యంబున విరక్తి మార్గంబు దెలియనేరక, స్వకీయపరకీయభిన్న
భావంబున నంధకారంబునం బ్రవేశించుం; గావునఁ గౌమార సమయం
బున మనీషా గరిష్ఠుండై పరమ భాగవతధర్మంబు లనుష్ఠింప
వలయు; దుఃఖంబులు వాంఛితంబులు గాక చేకుఱుభంగి సుఖంబు
లును గాలానుసారంబులై లబ్దంబు లగుం; గావున వృథాప్రయా
సంబున నాయుర్వ్యయంబు జేయం జనదు; హరిభజనంబున
మోక్షంబు సిద్ధించు; విష్ణుండు సర్వభూతంబులకు నాత్మేశ్వరుండు
ప్రియుండు; ముముక్షువైన దేహికి దేహావసానపర్యంతంబు నారా
యణచరణారవింద సేవనంబు కర్తవ్యంబు.
కంటిరే మనవారు ఘనులు గృహస్థులై
విఫలులై కైకొన్న వెఱ్ఱితనము;
భద్రార్థులై యుండి పాయరు సంసార
పద్ధతి నూరక పట్టుబడిరి;
కలయోనులం దెల్ల గర్భాద్యవస్థలఁ
బురుషుండు దేహి యై పుట్టుచుండుఁ
ద న్నెఱుంగఁడు కర్మతంత్రుఁడై కడపట
ముట్టఁడు భవశతములకు నయిన
దీన శుభము లేదు దివ్యకీర్తియు లేదు
జగతిఁ బుట్టి పుట్టి చచ్చి చచ్చి
పొరల నేల మనకుఁ బుట్టని చావని
త్రోవ వెదకికొనుట దొడ్డబుద్ధి.
హాలాపానవిజృంభమాణ మదగర్వాతీత దేహోల్లస
ద్బాలాలోకన శృంఖలానిచయ సంబద్ధాత్ముఁడై లేశమున్
వేలానిస్సరణంబు గానక మహావిద్వాంసుఁడుం గామినీ
హేలాకృష్ట కురంగశాబక మగున్ హీనస్థితిన్ వింటిరే.
విషయసక్తులైన విబుధాహితులతోడి
మనికి వలదు ముక్తిమార్గవాంఛ
నాదిదేవు విష్ణు నాశ్రయింపుఁడు ముక్త
సంగజనులఁ గూడి శైశవమున.
కావున విషయంబులఁ జిక్కుపడిన రక్కసులకు హరిభజనంబు
శక్యంబు గాదు; రమ్యమయ్యును బహుతరప్రయాసగమ్య మని తలం
చితిరేనిఁ జెప్పెద; సర్వభూతాత్మకుండై సర్వదిక్కాలసిద్ధుండై బ్రహ్మ
కడపలగాఁ గల చరాచరస్థూల సూక్ష్మజీవసంఘంబులందును నభో
వాయుకుంభినీసలిలతేజంబు లనియెడు మహాభూతంబుల యం
దును భూతవికారంబు లయిన ఘటపటాదుల యందును గుణ
సామ్యం బయిన ప్రధానమందును గుణవ్యతికరంబైన మహత్తత్త్వాది
యందును రజస్సత్త్వతమోగుణంబుల యందును భగవంతుం
డవ్యయుం డీశ్వరుండు పరమాత్మ పరబ్రహ్మ మనియెడు వాచకశబ్దం
బులు గల్గి కేవలానుభవానందస్వరూపకుండు నవికల్పితుండు
ననిర్దేశ్యుండు నయిన పరమేశ్వరుండు త్రిగుణాత్మకంబైన తన దివ్య
మాయచేత నంతర్హితైశ్వరుండై వ్యాప్యవ్యాపకరూపంబులం జేసి
దృశ్యుండును ద్రష్టయు, భోగ్యుండును భోక్తయు నయి నిర్దేశింపందగి
వికల్పితుండై యుండు; త త్కారణంబున నాసురభావంబు విడిచి
సర్వభూతంబు లందును దయాసుహృద్భావంబులు గర్తవ్యంబులు;
దయాసుహృద్భావంబులు గల్గిన నధోక్షజుండు సంతసించు; అనంతుం
డాద్యుండు హరి సంతసించిన నలభ్యం బెయ్యదియు లేదు;
జనార్దన చరణసరసీరుహయుగళ స్మరణ సుధారస పానపరవశుల
మైతిమేని మనకు దైవవశంబున నకాంక్షితంబులై సిద్ధించు ధర్మార్థ
కామంబులుఁ గాంక్షితంబై సిద్ధించు మోక్షంబు నేల? త్రివర్గంబును
నాత్మవిద్యయుం దర్క దండనీతి జీవికాదు లన్నియుఁ ద్రైగుణ్య విష
యంబులైన వేదంబువలనం బ్రతిపాద్యంబులు; నిస్త్రైగుణ్య లక్షణం
బునం బరమపురుషుండైన హరికి నాత్మసమర్పణంబుజేయుట మేలు;
పరమాత్మతత్త్వ ఙ్ఞానోదయంబునం జేసి స్వపరభ్రాంతి జేయక పురు
షుండు యోగావధూతత్త్వంబున నాత్మవికల్పభేదంబునం గలలోఁ
గన్న విశేషంబులభంగిం దథ్యం బనక మిథ్య యని తలంచు" నని
మఱియు ప్రహ్లాదుం డి ట్లనియె.
నరుఁడుం దానును మైత్రితో మెలఁగుచున్ నారాయణుం డింతయున్
వరుసన్ నారదసంయమీశ్వరునకున్ వ్యాఖ్యానముం జేసె మున్;
హరిభక్తాంఘ్రిపరాగ శుద్ధతను లేకాంతుల్ మహాకించనుల్
పరతత్త్వఙ్ఞులు గాని నేరరు మదిన్ భావింప నీ ఙ్ఞానమున్.
తొల్లి నేను దివ్యదృష్టి గల నారదమహామునివలన సవిశేషంబయిన
యీ ఙ్ఞానంబును బరమభాగవతధర్మబును వింటి" ననిన వెఱఁగు
పడి దైత్యబాలకు ల ద్దనుజరాజకుమారున కి ట్లనిరి.
"మంటిమి కూడి, భార్గవకుమారకులొద్ద ననేకశాస్త్రముల్
వింటిమి. లేఁడు సద్గురుఁడు వేఱొకఁ డెన్నఁడు, రాజశాల ము
క్కంటికి నైన రాదు చొరఁగా, వెలికిం జన రాదు, నీకు ని
ష్కంటకవృత్తి నెవ్వఁడు ప్రగల్భుఁడు చెప్పె? గుణాఢ్య! చెప్పుమా.
సేవింతుము నిన్నెప్పుడు
భావింతుము రాజ వనుచు బహుమానములం
గావింతుము తెలియము నీ
కీ వింతమతిప్రకాశ మే క్రియఁ గలిగెన్."
అని యిట్లు దైత్యనందనులు ద న్నడిగినఁ బరమభాగవతకులాలం
కారుం డైన ప్రహ్లాదుండు నగి తనకుఁ బూర్వంబునందు వినంబడిన
నారదు మాటలు దలంచి యి ట్లనియె.
