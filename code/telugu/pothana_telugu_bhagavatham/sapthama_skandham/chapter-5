అని దేవతలు విన్నవించిన స్వయంభూతుండును భగవంతుండును
నైన నలుమొగంబులప్రోడ భృగుదక్షాదులతోడ మందరపర్వతం
బునకు వచ్చి యందు నియమ యుక్తుండును, బిపీలకావృత
మేదోమాంసచర్మరక్తుండును, వల్మీకతృణవేణు పరిచ్ఛన్నుండును,
మహాతపఃప్రభావ సంపన్నుండును నై నీరంధ్ర నిబిడ నీరద నికర
నివిష్ట నీరజబంధుండునుం బోలె నివసించి యున్న నిర్ఝరారాతిం జూచి
వెఱఁగుపడి నగుచు ని ట్లనియె.
ఓ! సురారికులేంద్ర! నీ క్రియ నుగ్రమైన తపంబు మున్
చేసి చూపినవారు లే; రిఁకఁ జేయువారును లేరు; నే
నీ సమాధికి మెచ్చితిన్ విను నీ యభీష్టము లిత్తు నా
యాస మేటికి లెమ్ము లెమ్ము మహాత్మా కోరుము కోరికల్
దంశవ్రాతములుం బిపీలికలు మేదః క్రవ్య రక్తంబులన్
సంకీర్ణంబులు జేసి పట్టితినఁగా శల్యావశిష్టుండ వై
వంశచ్ఛన్నతృణావళీయుత మహావల్మీకమం దింద్రియ
భ్రంశం బింతయు లేక నీకు నిలువం బ్రాణంబు లె ట్లుండెనో?
ఉత్సుకతన్ జలాన్నముల నొల్లక యీ క్రియ నూఱుదివ్య సం
వత్సరముల్ శరీరమున వాయువులన్ నిలుపంగ వచ్చునే
యుత్సవమయ్యెఁ జూచి మము నుగ్రతపంబున గెల్చి తీవు నే
వత్సలతన్ నినుం గదియ వచ్చితిఁ గోరిక లెల్ల నిచ్చెదన్.
అని పలికి వనమక్షికాపిపీలికాభక్షితం బైన రక్షోవిభుని దేహంబు
మీఁదంగ మండలు జలంబులు ప్రోక్షించిన న ద్దానవేంద్రుండు గమ
లాసనకరకమల కమనీయ కనకమయదివ్యామోఘ కమండలు నిర్గత
నిర్మల నీరధారా బిందుసందోహ సంసిక్త సకలాంగుం డయి తపంబు
చాలించి సాంద్రకీచకసంఘాత సంఛాదిత వామలూరుమధ్యంబు
వెలువడి మహా ప్రభావ బలసౌందర్యతారుణ్య సహితుండును, వజ్ర
సంకాశ దేహుండును, దప్తసువర్ణుండును నై నీరసేంధననికర నిర్గత
వహ్నియునుంబోలె వెలుంగుచుం జనుదెంచి.
దివిజానీకవిరోధి మ్రొక్కెఁ, గని వాగ్దేవీమనోనేతకున్
సవిశేషోత్సవ సంవిధాతకు, నమత్సంత్రాతకున్, సత్తపో
నివహాభీష్టవరప్రదాతకు, జగన్నిర్మాతకున్, ధాతకున్,
వివిధప్రాణిలలాట లేఖన మహావిద్యాను సంధాతకున్.
ఇట్లు దైత్యేశ్వరుండు దివి నున్న హంసవాహనునకు ధరణీతలం
బున దండప్రణామంబు లాచరించి సంతోషబాష్పసలిలసంవర్ధిత
పులకాంకురుండై యంజలి జేసి కంజాతగర్భునిమీఁద దృష్టి యిడి
గద్గద స్వరంబున ని ట్లని వినుతించె.
కల్పాంతమున నంధకారసంవృత మైన
జగము నెవ్వఁడు దన సంప్రకాశ
మున వెలిగించుచు మూఁడుభంగుల రజ
స్సత్త్వతమోగుణసహితుఁ డగుచుఁ
గల్పించు రక్షించుఁ గడపటఁ బ్రహరించు
నెవ్వఁ డాద్యుఁడు సర్వహేతు వగుచు
శోభితుండై స్వయంజ్యోతియై యొక్కట
విలసిల్లు నెవ్వఁడు విభుత మెఱసి
సమయ మయిన మానసప్రాణబుద్ధీంద్రి
యములతోడ నెవ్వఁ డలఘు మహిమ
నడరు నట్టి సచ్చిదానందమయునకు,
మహితభక్తి నే నమస్కరింతు.
దేవా! నీవు ముఖ్యప్రాణం బగుటంజేసి ప్రజాపతివి; మనోబుద్ధి చి
త్తేంద్రియంబులకు నధీశ్వరుండవు; మహాభూతగణంబులకు నాధార
భూతుండవు; త్రయీతనువునం గ్రతువులు విస్తరింతువు; సకల
విద్యలు నీ తనువులు; సర్వార్థసాధకులకు సాధనీయుండ; వాత్మ
నిష్ఠాగరిష్ఠులకు ధ్యేయంబగు నాత్మవు; కాలమయుండవై జనులకు
నాయు ర్నాశంబు జేయుదువు; ఙ్ఞానవిఙ్ఞానమూర్తి; వాద్యంతరహి
తుండ; వంతరాత్మవు; మూఁడు మూర్తులకు మూలంబగు పరమా
త్మవు; జీవలోకంబునకు జీవాత్మవు; సర్వంబును నీవ నీవుగానిది
లేశంబును లేదు; వ్యక్తుండవు గాక పరమాత్మవై పురాణపురు
షుండవై యనంతుడవైన నీవు ప్రాణేంద్రియ మనోబుద్ధి గుణంబుల
నంగీకరించి, పరమేష్ఠిపద విశేషంబున నిలిచి, స్థూలశరీరంబునం
జేసి యింతయుం బ్రపంచింతువు; భగవంతుఁడవైన నీకు మ్రొక్కెద"
నని మఱియు ని ట్లనియె.
"కోరినవారలకోర్కులు
నేరుపుతో నిచ్చి మనుప నీ క్రియ నన్యుల్
నేరరు కరుణాకర నేఁ
గోరెద నీ విచ్చెదేనిఁ గోరిక లభవా!
గాలిం, గుంభిని, నగ్ని, నంబువుల, నాకాశస్థలిన్, దిక్కులన్,
రేలన్, ఘస్రములం, దమఃప్రభల, భూరిగ్రాహ, రక్షో, మృగ,
వ్యా ళాదిత్య, నరాది జంతు కలహవ్యాప్తిన్, సమ,స్తాస్త్ర శ
స్త్రాళిన్, మృత్యువులేని జీవనము లోకాధీశ! యిప్పింపవే."
అని మఱియు రణంబులందుఁ దన కెదురులేని శౌర్యంబును, లోక
పాలుర నతిక్రమించు మహిమయును, భువనత్రయజయంబును,
హిరణ్యకశిపుండు గోరిన నతని తపంబునకు సంతోషించి దుర్లభం
బయిన వరంబు లన్నియు నిచ్చి కరుణించి విరించి యి ట్లనియె.
"అన్నా! కశ్యపపుత్రా! దుర్లభము లీ యర్థంబు లెవ్వారికిన్;
ము న్నెవ్వారలుఁ గోర రీ వరములన్; మోదించితిన్ నీ యెడన్
నన్నుం గోరిన వెల్ల నిచ్చితిఁ బ్రవీణత్వంబుతో బుద్ధి సం
పన్నత్వంబున నుండు మీ సుమతివై భద్రైకశీలుండవై."
అని యి ట్లమోఘంబు లయిన వరంబు లిచ్చి దితినందనుచేతం
బూజితుండై యరవిందసంభవుండు బృందారకసందోహవంద్య
మానుండగుచు నిజమందిరంబునకుం జనియె; ఇ వ్విధమ్మున
నిలింపారాతి వరపరంపరలు సంపాదించుకొని.
సోదరుఁ జంపిన పగ కై
యాదర మించుకయు లేక యసురేంద్రుఁడు కం
జోదరుపై వైరము దు
ర్మాదరతుం డగుచుఁ జేసె మనుజాధీశ!
ఒకనాఁడు గంధర్వయూధంబుఁ బరిమార్చు;
దివిజుల నొకనాఁడు దెరలఁ దోలు;
భుజగుల నొకనాఁడు భోగంబులకుఁ బాపు;
గ్రహముల నొకనాఁడు గట్టివైచు;
నొకనాఁడు యక్షుల నుగ్రత దండించు;
నొకనాఁడు విహగుల నొడిసిపట్టు;
నొకనాఁడు సిద్ధుల నోడించి బంధించు;
మనుజుల నొకనాఁడు మద మడంచు;
గడిమి నొకనాఁడు కిన్నర ఖచర సాధ్య
చారణ ప్రేత భూత పిశాచ వన్య
సత్త్వ విధ్యాధరాదుల సంహరించు
దితితనూజుండు దుస్సహతేజుఁ డగుచు.
అట్టళ్ళతోడఁ గోటలఁ
గట్టలుకం గూలఁ ద్రోచి క్రవ్యాదులతోఁ
జుట్టు విడిసి దిక్పాలుర
పట్టణములు గొనియె; నతఁడు బలమున నధిపా!
కృశలై సంప్రాపిత దు
ర్దశలై సర్వంకషోగ్ర దైతేయాఙ్ఞా
వశలై నిశలును దివములు
దిశ లెల్లను గట్టుబడియె దీనత ననఘా!
మఱియు న ద్దానవేంద్రుండు విద్రుమ సోపానంబులును, మరకత
మణిమయప్రదేశంబులును, వైడూర్యరత్నస్తంభ సముదయంబులును,
జంద్రికాసన్నిభ స్ఫటికసంఘటిత కుడ్యంబులును, పద్మరాగపీఠ కనక
కవాట గేహళీ విటంక వాతాయనంబులును, విలంబమాన ముక్తాఫల
దామవితానశోభిత ధవళ పర్యంకంబులును, వివిధ చిత్ర విమానం
బులును, నిరంతర సురభికుసుమఫలభరిత పాదపమహోద్యానంబు
లును, హేమారవిందసౌగంధికబంధుర సరోవరంబులును, రమణీయ
రత్న ప్రసాదవిశేషంబులును మనోహరపరిమళ శీతలమందమారు
తంబులును, మృదుమధురనినద కీరకోకిలకుల కోలాహలంబును
గలిగి విశ్వకర్మనిర్మితంబై త్రైలోక్యరాజ్యలక్ష్మీ శోభితంబైన మహేంద్ర
భవనంబు చొచ్చి.
దితిపుత్రుండు జగత్త్రయైకవిభుఁడై దేవేంద్రసింహాస నో
ద్ధతుఁడై యుండ హరాచ్యుతాంబుజభవుల్ దప్పించి భీతిన్ సమా
గతులై తక్కిన యక్ష కిన్నర మరుద్గంధర్వ సిద్ధాదు లా
నతులై కానుక లిచ్చి కొల్తు రతనిన్ నానా ప్రకారంబులన్.
ఏ దిక్పాలకురఁ జూచి నేఁ డలుగునో యే దేవు బంధించునో
యే దిగ్భాగముమీఁద దాడి చనునో యే ప్రాణులం జంపునో
యీ దైత్యేశ్వరుఁ డంచు నొండొరులు దా రింద్రాదు లాస్తాన భూ
వేదిన్ మెల్లన నిక్కి చూతురు భయావిర్భూత రోమాంచు లై.
కోలాహలము మాని కొలువుఁడీ సురలార!
తలఁగి దీవింపుఁడీ తపసులార!
ఫణు లెత్తకుఁడు నిక్కి పన్నగేంద్రములార!
ప్రణతులై చనుఁడి దిక్పాలకులార!
గానంబు చేయుఁడీ గంధర్వవరులార!
సందడిఁ బడకుఁడీ సాధ్యులార!
యాడుఁడీ నృత్యంబు లప్సరోజనులార!
చేరిక మ్రొక్కుఁడీ సిద్ధులార!
శుద్ధకర్పూర వాసిత సురభిమధుర
భవ్య నూతన మైరేయపాన జనిత
సుఖవిలీనత నమరారి సొక్కినాఁడు
శాంతి లేదండ్రు నిచ్చలుఁ జారు లధిప!
లీలోద్యాన లతా నివాసములలో లీలావతీయుక్తుఁడై
హాలాపానవివర్ధమాన మదలోలావృత్త తామ్రాక్షుఁడై
కేళిం దేలఁగ నేనుఁ దుంబురుఁడు సంగీతప్రసంగంబులన్
వాలాయంబుఁ గరంగఁ జేయుదుము దేవద్వేషి నుర్వీశ్వరా!
యాగములు బుధులు ధరణీ
భాగములం జేయుచుండఁ బఱతెంచి హవి
ర్భాగములు దాన కైకొనుఁ
జాగింపఁడు దైత్యుఁ డమరసంఘంబునకున్.
సకల మహాద్వీప సహిత విశ్వంభరా
స్థలిని దున్నక పండు సస్యచయము;
కామధేన్వాదుల కరణి నర్ధులు గోరు
కోర్కులు గగనంబు గురియుచుండు;
వననిధు లేడును వాహినీసందోహ
ములును వీచుల రత్నములు వహించు;
నుర్వీరుహంబులు నొక్కకాలంబున
నఖిలర్తు గుణముల నతిశయిల్లు;
నంబుసంపూరిత ద్రోణు లగుచు నొప్పుఁ
బర్వతంబులు; సర్వదిక్పాల వివిధ
గుణము లెల్లను తానె కైకొనుచు దైత్య
విభుఁడు త్రైలోక్యరాజ్యసంవృద్ధి నుండ.
ఇట్లు సకల దిక్కులు నిర్జించి లోకైకనాయకుండై తన యిచ్ఛాప్రకారం
బున నింద్రియసుఖంబు లనుభవించుచుఁ దనియక శాస్త్రమార్గంబు
నతిక్రమించి విరించి వరజనిత దుర్వారగర్వాతిరేకంబున సుప
ర్వారాతి యైశ్వర్యవంతుండై పెద్దకాలంబు రాజ్యంబు జేయునెడ.
ఎన్నఁడు మాకు దిక్కు గల, దెన్నఁడు దైత్యునిబాధ మాను, మే
మెన్నఁడు వృద్ధిఁ బొందఁ గల, మెవ్వరు రక్షకు లంచు దేవతా
కిన్నర సిద్ధ సాధ్య ముని ఖేచరనాయకు లాశ్రయించి రా
పన్నగతల్పు భూరిభవబంధవిమోచనుఁ బద్మలోచనున్.
ఇట్లు దానవేంద్రుని యుగ్రదండంబునకు వెఱచి యనన్యశరణ్యులై
రహస్యంబున నందఱుం గూడికొని.
"ఎక్కడ నున్నవాఁడు జగదీశ్వరుఁ డాత్మమయుండు మాధవుం
డెక్కడి కేఁగె శాంతులు మునీశులు బిక్షులు రారు క్రమ్మఱన్
దిక్కుల నెల్ల నెక్కుడు తుదిం జొర దిక్కగు నట్టి దిక్కుకై
మ్రొక్కెద మేము హస్తయుగముల్ ముకుళించి మదీయరక్షకున్."
అని మఱియు నాహారాదులు మాని చిత్తంబులు పరాయత్తంబులు
గానీక సమాహితబుద్ధులై భగవంతుఁడును మహాపురుషుండును
మహాత్ముండును విశుద్ధఙ్ఞానానందమయుండును నైన హృషీకేశు
నకు నమస్కరించుచున్న యెడ, మేఘరవసమాన గంభీర నినదం
బున దిశలు మ్రోయించుచు సాధులకు నభయంబు గావించుచు
దృశ్యమానుండు గాక పరమేశ్వరుండైన హరి యి ట్లనియె.
"భయముం జెందకుఁ డయ్య! నిర్జరవరుల్! భద్రంబు మీ కయ్యెడున్
జయమున్ లాభము భూతసంతతికి మత్సందర్శనప్రాప్తి న
వ్యయమై చేరు; నెఱుంగుదున్ దితిసుత వ్యాపారభాషా విప
ర్యయముల్; కాలము గూడఁ జంపెదఁ జనుం డందాఁక మీ త్రోవలన్.
శుద్ధసాధు లందు, సుర లందు, శ్రుతు లందు,
గోవు లందు, విప్రకోటి యందు,
ధర్మపదవి యందుఁ దగిలి నా యందు వాఁ
డెన్నఁ డలుగు నాఁడె హింస నొందు.
కన్నకొడుకు శమదమ సం
పన్నుఁడు నిర్వైరుఁ డనక ప్రహ్లాదుని వాఁ
డెన్నఁడు రోషంబున నా
పన్నత నొందించు నాఁడె పట్టి వధింతున్.
వేధోదత్త వరప్రసాద గరిమన్ వీఁ డింతవాఁడై మిమున్
బాధంబెట్టుచు నున్నవాఁ డని మదిన్ భావింతు, భావించి నే
సాధింపం దఱిగాదు; కావునఁ గడున్ సైరించితిన్, మీఁదటన్
సాధింతున్ సురలార! నేఁడు చనుఁడా శంకింప మీ కేటికిన్."
అని యిట్లు దనుజమర్దనుండు నిర్దేశించిన నిలింపులు గుంపులు
గొని మ్రొక్కి రక్కసుండు మ్రగ్గుట నిక్కం బని తమతమ దిక్కుల
కుం జనిరి; హిరణ్యకశిపునకు విచిత్రచరిత్రులు నలువురు పుత్రు
లుద్భవించిరి; అందు.
