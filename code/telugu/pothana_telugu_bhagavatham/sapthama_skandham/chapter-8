"అక్షీణోగ్రతపంబు మందరముపై నర్థించి మా తండ్రి శు
ద్ధక్షాంతిం జని యుండఁ జీమగమిచేతన్ భోగి చందంబునన్
భక్షింపం బడెఁ బూర్వపాపములచేఁ బాపాత్మకుం డంచు మున్
రక్షస్సంఘముమీఁద నిర్జరుల్ సంరంభించి యుద్ధార్థులై.
ప్రస్థానోచిత భేరిభాంకృతులతోఁ బాకారియుం దారు శౌ
ర్యస్థైర్యంబుల నేగుదెంచినఁ దదీయాటోపవిభ్రాంతులై
స్వస్థేమల్ దిగనాడి పుత్రధనయోషామిత్రసంపత్కళా
ప్రస్థానంబులు డించి పాఱి రసురుల్ ప్రాణావనోద్యుక్తులై.
ప్రల్లదంబున వేల్పు లుద్ధతిఁ బాఱి రాజనివాసముం
గొల్ల బెట్టి సమస్తవిత్తముఁ గ్రూరతం గొని పోవఁగా
నిల్లు చొచ్చి విశంకుఁడై యమరేశ్వరుం డదలించి మా
తల్లిఁ దాఁ జెఱఁబట్టె సిగ్గునఁ దప్తయై విలపింపఁగాన్.
ఇట్లు సురేంద్రుండు మా తల్లిం జెఱగొని పోవుచుండ న మ్ముగుద
కురరి యను పులుఁగుక్రియ మొఱలిడినఁ దెరువున దైవయోగంబున
నారదుండు పొడఁగని యి ట్లనియె.
స్వర్భువనాధినాథ! సురసత్తమ! వేల్పులలోన మిక్కలిన్
నిర్భరపుణ్యమూర్తివి సునీతివి మానినిఁ బట్ట నేల యీ
గర్భిణి నాతురన్ విడువు కల్మషమానసురాలు గాదు నీ
దుర్భరరోషమున్ నిలుపు దుర్జయుఁ డైన నిలింపవైరి పై."
అనిన వేల్పుఁ దపసికి వేయిగన్నులు గల గఱువ యి ట్లనియె.
అంతనిధాన మైన దితిజాధిపువీర్యము దీని కుక్షి న
త్యంతసమృద్ధి నొందెడి మహాత్మక! కావునఁ దత్ప్రసూతి ప
ర్యంతము బద్ధఁ జేసి జనితార్భకు వజ్రముధారఁ ద్రుంచి ని
శ్చింతుఁడనై తుదిన్ విడుతు సిద్ధము దానవరాజవల్లభన్."
అని పలికిన వేల్పులఱేనికిం దపసి యి ట్లనియె.
"నిర్భీతుండు ప్రశస్తభాగవతుఁడున్ నిర్వైరి జన్మాంతరా
విర్భూతాచ్యుతపాదభక్తి మహిమావిష్టుండు దైత్యాంగనా
గర్భస్థు డగు బాలకుండు బహుసంగ్రామాద్యుపాయంబులన్
దుర్భావంబునఁ బొంది చావఁడు భవద్దోర్దండవిభ్రాంతుఁ డై."
అని దేవముని నిర్దేశించిన నతని వచనంబు మన్నించి తానును
హరిభక్తుండు గావున దేవేంద్రుండు భక్తి బాంధవంబున మా
యవ్వను విడిచి వలగొని సురలోకంబునకుం జనియె; మునీంద్రుం
డును మజ్జనని యందుఁ బుత్రికాభావంబు జేసి యూఱడించి;
నిజాశ్రమంబునకుం గొనిపోయి "నీవు పతివ్రతవు, నీ యుదరంబునఁ
బరమభాగవతుండయిన ప్రాణి యున్నవాఁడు తపోమహత్త్వంబునం
గృతార్థుండై నీ పెనిమిటి రాఁగలం; డందాక నీ విక్కడ నుండు" మనిన
సమ్మతించి.
యోషారత్నము నాథదైవత విశాలోద్యోగ మా తల్లి ని
ర్వైషమ్యంబున నాథురాక మదిలో వాంఛించి నిర్దోష యై
యీషద్భీతియు లేక గర్భపరిరక్షేచ్ఛన్ విచారించి శు
శ్రూషల్ చేయుచు నుండె నారదునకున్ సువ్యక్తశీలంబునన్.
ఇట్లు దనకుఁ బరిచర్య జేయుచున్న దైత్యరాజకుటుంబినికి నాశ్రిత
రక్షావిశారదుండైన నారదుండు నిజసామర్థ్యంబున నభయం బిచ్చి
గర్భస్థుండ నైన నన్ను నుద్దేశించి ధర్మతత్త్వంబును నిర్మలఙ్ఞానం
బును నుపదేశించిన, న మ్ముద్ధియ దద్ధయుం బెద్దకాలంబునాఁటి
వినికి గావున నాడుది యగుటం జేసి పరిపాటి దప్పి సూటి లేక
మఱచె; నారదుఁడు నా యెడఁ గృప గల నిమిత్తంబున.
వెల్లిగొని నాఁటనుండియు
నుల్లసితం బైన దైవయోగంబున శో
భిల్లెడు మునిమత మంతయు
నుల్లంబున మఱపు పుట్ట దొకనాఁ డైనన్.
వినుఁడు నాదు పలుకు విశ్వసించితిరేని
సతుల కయిన బాల జనుల కయినఁ
దెలియ వచ్చు మేలు దేహాద్యహంకార
దళననిపుణ మైన తపసిమతము."
అని నారదోక్త ప్రకారంబున బాలకులకుఁ బ్రహ్లాదుం డి ట్లనియె; ఈశ్వర
మూర్తి యైన కాలంబునం జేసి వృక్షంబు గలుగుచుండ ఫలంబు
నకు జన్మసంస్థానవర్ధనాపచయక్షీణత్వపరిపాకనాశంబులు ప్రాప్తంబు
లయిన తెఱంగున దేహంబులకుం గాని షడ్భావవికారంబు
లాత్మకు లేవు; ఆత్మ నిత్యుండు క్షయరహితుండు శుద్ధుండు
క్షేత్రఙ్ఞుండు గగనాదులకు నాశ్రయుండుఁ గ్రియాశూన్యుండు స్వప్రకా
శుండు సృష్టిహేతువు వ్యాపకుండు నిస్సంగుండుఁ బరిపూర్ణుండు
నొక్కండు నని వివేకసమర్థంబు లగు నాత్మలక్షణంబులు పండ్రెండు
నెఱుంగుచు, దేహాదులందు మోహజనకంబు లగు నహంకారమమ
కారంబులు విడిచి పసిండిగనులుగల నెలవున విభ్రాజమానకనక
లేశంబులైన పాషాణాదులందుఁ బుటంబుపెట్టి వహ్నియోగంబున
గరంగ నూది హేమకారకుండు పాటవంబున హాటకంబుఁ బడయు
భంగి నాత్మకృతకార్యకారణంబుల నెఱింగెడి నేర్పరి దేహంబునం
దాత్మసిద్ధికొఱకు నయిన యుపాయంబునం జేసి బ్రహ్మభావంబుఁ
బడయు; మూలప్రకృతియు మహదహంకారంబులును బంచతన్మాత్రం
బులు నివి యెనిమిదియుం బ్రకృతు లనియును, రజస్సత్త్వతమం
బులు మూఁడును బ్రకృతిగుణంబు లనియుఁ, గర్మేంద్రియంబులయిన
వాక్పాణిపాదపాయూపస్థంబులును ఙ్ఞానేంద్రియంబులైన శ్రవణ
నయనరసనాత్వగ్ఘ్ర్రాణంబులును మనంబును మహీసలిలతేజో
వాయుగగనంబులును నివి పదాఱును వికారంబులనియును,
ది పూర్వాచార్యులచేతఁజెప్పబడియె సాక్షిత్వంబుననీ యిరువదే
డింటిని నాత్మగూడి యుండు; పెక్కింటి కూటువదేహ; మదియు
జంగమస్థావరరూపంబుల రెండువిధంబు లయ్యె; మూలప్రకృతి
మొదలయిన వర్గంబునకు వేఱై మణిగణంబులఁ జొచ్చి యున్న
సూత్రంబు చందంబున నాత్మ యన్నింటి యందునుంజొచ్చి దీపించు;
ఆత్మకు జన్మస్థితిలయంబులు గల వంచు మిథ్యాతత్పరులు గాక
వివేకశుద్ధమైన మనంబునం జేసి దేహంబునం దాత్మ వెదకవలయు;
ఆత్మకు నవస్థలు గలయట్లుండుఁ గాని యవస్థలు లేవు జాగరణ
స్వప్నసుషుప్తులను వృత్తు లెవ్వనిచేత నెఱుంగంబడు నతం డాత్మ
యండ్రు; కుసుమ ధర్మంబు లయిన గంధంబుల చేత గంధాశ్రయు
డయిన వాయువు నెఱింగెడు భంగిం ద్రిగుణాత్మకంబులయి కర్మ
జన్యంబులయిన బుద్ధి భేదంబుల నాత్మ నెఱుంగం దగు" నని చెప్పి.
"సంసార మిది బుద్ధిసాధ్యము గుణకర్మ
గణబద్ధ మఙ్ఞానకారణంబుఁ
గలవంటి దింతియకాని నిక్కముగాదు
సర్వార్థములు మనస్సంభవములు
స్వప్న జాగరములు సమములు గుణశూన్యుఁ
డగు పరమునికి, గుణాశ్రయమున
భవనాశంబులు వాటిల్లి నట్లుండుఁ
బట్టి చూచిన లేవు బాలులార!
కడఁగి త్రిగుణాత్మకము లైన కర్మములకు
జనకమై వచ్చునఙ్ఞానసముదయమును
ఘనతర ఙ్ఞానవహ్నిచేఁ గాల్చి పుచ్చి
కర్మవిరహితు లై హరిఁ గనుట మేలు.
అది గావున, గురుశుశ్రూషయు సర్వలాభసమర్పణంబును సాధు
జన సంగమంబును నీశ్వరప్రతిమా సమారాధనంబును హరికథా
తత్పరత్వంబును వాసుదేవుని యందలి ప్రేమయు నారాయణ
గుణకర్మకథానామకీర్తనంబును వైకుంఠచరణకమలధ్యానంబును
విశ్వంభరమూర్తి విలోకనపూజనంబును మొదలయిన విఙ్ఞానవైరాగ్య
లాభసాధనంబు లైన భాగవతధర్మంబుల పై రతి గలిగి సర్వభూతం
బుల యందు నీశ్వరుండు భగవంతుం డాత్మ గలం డని సమ్మా
నంబు జేయుచుఁ గామక్రోధలోభమోహమదమత్సరంబులం గెలిచి
యింద్రియవర్గంబును బంధించి భక్తి చేయుచుండ నీశ్వరుం డయిన
విష్ణుదేవుని యందలి రతి సిద్ధించు.
దనుజారి లీలావతారంబు లందలి
శౌర్యకర్మంబులు సద్గుణములు
విని భక్తుఁ డగువాఁడు వేడ్కతోఁ బులకించి
కన్నుల హర్షాశ్రుకణము లొలుక
గద్గదస్వరముతోఁ గమలాక్ష! వైకుంఠ!
వరద! నారాయణ! వాసుదేవ!
యనుచు నొత్తిలిపాడు నాడు నాక్రోశించు
నగుఁ జింతనము జేయు నతి యొనర్చు
మరులు కొని యుండుఁ దనలోన మాటలాడు
వేల్పు సోఁకిన పురుషుని వృత్తి దిరుగు
బంధములఁ బాసి యఙ్ఞానపటలిఁ గాల్చి
విష్ణుఁ బ్రాపించుఁ దుది భక్తి వివశుఁ డగుచు.
కావున, రాగాదియుక్తమనస్కుం డయిన శరీరికి సంసారచక్రనివర్తకం
బయిన హరిచింతనంబు బ్రహ్మమందలి నిర్వాణసుఖం బె ట్టిద ట్టి
దని బుధులు దెలియుదురు; హరిభజనంబు దుర్గమంబుగాదు; హరి
సకల ప్రాణిహృదయంబుల యందు నంతర్యామియై యాకాశంబు
భంగి నుండు; విషయార్జనంబుల నయ్యెడిది లేదు; నిమిషభంగుర
ప్రాణు లయిన మర్త్యులకు మమతాస్పదంబులును జంచలంబు
లును నైన పుత్ర మిత్ర కళత్ర పశు భృత్య బల బంధు రాజ్య కోశ
మణి మందిర మంత్రి మాంతంగ మహీ ప్రముఖ విభవంబులు నిర
ర్థకంబులు; యాగ ప్రముఖపుణ్యలబ్దంబులైన స్వర్గాదిలోకభోగం
బులు పుణ్యానుభవక్షీణంబులు గాని నిత్యంబులు గావు; నరుండు
విద్వాంసుండ నని యభిమానించి కర్మంబు లాచరించి యమోఘంబు
లయిన విపరీత ఫలంబుల నొందు; కర్మంబులు గోరక చేయవలయు;
కోరి చేసిన దుఃఖంబులు ప్రాపించు; పురుషుండు దేహంబుకొఱకు
భోగంబుల నపేక్షించు; దేహంబు నిత్యంబు కాదు తోడ రాదు; మృతం
బైన దేహంబును శునకాదులు భక్షించు; దేహి కర్మంబు లాచరించి
కర్మబద్ధుండయి క్రమ్మఱం గర్మానుకూలంబయిన దేహంబుఁ దాల్చు;
అఙ్ఞానంబునం జేసి పురుషుండు కర్మదేహంబుల విస్తరించు;
అఙ్ఞాన తంత్రంబులు ధర్మార్థ కామంబులు; ఙ్ఞాన లభ్యంబు మోక్షంబు;
మోక్షప్రదాత యగు హరి సకల భూతంబులకు నాత్మేశ్వరుండు
ప్రియుండు; తన చేత నయిన మహాభూతంబులతోడ జీవసంఙ్ఞితుం
డై యుండు; నిష్కాములై హృదయగతుం డయిన హరిని నిజభక్తిని
భజింపవలయు.
దానవ దైత్య భుజంగమ
మానవ గంధర్వ సుర సమాజములో ల
క్ష్మీనాథుచరణకమల
ధ్యానంబున నెవ్వఁడయిన ధన్యత నొందున్.
చిక్కఁడు వ్రతములఁ గ్రతువులఁ
జిక్కఁడు దానముల శౌచశీలతపములం
జిక్కఁడు యుక్తిని భక్తిని
జిక్కినక్రియ నచ్యుతుండు సిద్ధము సుండీ!
చాలదు భూదేవత్వము
చాలదు దేవత్వ మధిక శాంతత్వంబుం
జాలదు హరి మెప్పింప వి
శాలోద్యములార! భక్తి చాలిన భంగిన్.
దనుజ భుజగ యక్ష దైత్య మృగాభీర
సుందరీ విహంగ శూద్ర శబరు
లైనఁ బాపజీవు లైన ముక్తికిఁ బోదు
రఖిలజగము విష్ణుఁ డనుచుఁ దలఁచి.
గురువులు దమకును లోఁబడు
తెరువులు చెప్పెదరు విష్ణు దివ్యపదవికిం
దెరువులు చెప్పరు; చీఁకటిఁ
బరువులు పెట్టం గనేల బాలకులారా!
తెం డెల్ల పుస్తకంబులు
నిం డాచార్యునకు మరల నేకతమునకున్
రండు విశేషము చెప్పెదఁ
బొం డొల్లనివారు కర్మపుంజము పాలై.
ఆడుదము మనము హరిరతిఁ
బాడుద మే ప్రొద్దు విష్ణుభద్రయశంబుల్
వీడుదము దనుజసంగతిఁ
గూడుదము ముకుందభక్తికోటిన్ సూటిన్.
విత్తము సంసృతిపటలము
వ్రత్తము కామాదివైరివర్గంబుల నేఁ
డిత్తము చిత్తము హరికిని
జొత్తము నిర్వాణపదము శుభ మగు మనకున్."
అని యిట్లు ప్రహ్లాదుండు రహస్యంబున న య్యైవేళల రాక్షస కుమా
రులకు నపవర్గమార్గం బెఱింగించిన; వారును గురుశిక్షితంబులైన
చదువులు చాలించి నారాయణభక్తి చిత్తంబులం గీలించి యుండుటం
జూచి వారల యేకాంతభావంబు దెలిసి వెఱచి వచ్చి శుక్రనందనుండు
శక్రవైరి కి ట్లనియె.
"రక్షోబాలుర నెల్ల నీ కొడుకు చేరం జీరి లోలోన నా
శిక్షామార్గము లెల్ల గల్ల లని యాక్షేపించి తా నందఱన్
మోక్షాయత్తులఁ జేసినాఁడు మనకున్ మోసంబు వాటిల్లె; నీ
దక్షత్వంబునఁ జక్కఁజేయవలయున్ దైతేయవంశాగ్రణీ!
ఉల్లసిత విష్ణుకథనము
లెల్లప్పుడు మాఁకు జెప్పఁ డీ గురుఁ డని న
న్నుల్లంఘించి కుమారకు
లొల్లరు చదువంగ దానవోత్తమ! వింటే.
ఉడుగఁడు మధురిపుకథనము
విడివడి జడుపగిదిఁ దిరుగు వికసనమున నే
నొడివిన నొడువులు నొడువఁడు
దుడుకనిఁ జదివింప మాకు దుర్లభ మధిపా!
చొక్కపు రక్కసికులమున
వెక్కురు జన్మించినాఁడు విష్ణునియందున్
నిక్కపు మక్కువ విడువం
డెక్కడి సుతుఁ గంటి రాక్షసేశ్వర! వెఱ్ఱిన్."
అని యిట్లు గురుసుతుండు చెప్పినఁ గొడుకువలని విరోధవ్యవహా
రంబులు గర్ణరంధ్రంబుల ఖడ్గప్రహారంబులయి సోఁకిన; బిట్టు మిట్టి
పడి పాదాహతంబైన భుజంగంబు భంగిఁ బవనప్రేరితంబైన దవాన
లంబు చందంబున దండతాడితంబయిన కంఠీరవంబుకైవడి భీషణ
రోషరసావేశ జాజ్వాల్యమానచిత్తుండును బుత్రసంహారోద్యోగా
యత్తుండును గంపమానగాత్రుండును నరుణీకృతనేత్రుండును నై
కొడుకును రప్పించి సమ్మానకృత్యంబులు దప్పించి నిర్దయుండై
యశనిసంకాశ భాషణంబుల నదల్చుచు.
సూనున్ శాంతగుణప్రధాను నతి సంశుద్ధాంచిత ఙ్ఞాను న
ఙ్ఞానారణ్యకృశాను నంజలిపుటీ సంభ్రాజమానున్ సదా
శ్రీనారాయణపాదపద్మయుగళీ చింతామృతాస్వాద నా
ధీనున్ ధిక్కరణంబుజేసి పలికెన్ దేవాహితుం డుగ్రతన్.
అస్మదీయం బగు నాదేశమునఁ గాని
మిక్కిలి రవి మింట మెఱయ వెఱచు;
నన్ని కాలములందు ననుకూలుఁడై కాని
విద్వేషి యై గాలి వీవ వెఱచు;
మత్ప్రతాపానలమందీకృతార్చి యై
విచ్చలవిడి నగ్ని వెలుఁగ వెఱచు;
నతిశాత యైన నా యాఙ్ఞ నుల్లంఘించి
శమనుండు ప్రాణులఁ జంప వెఱచు;
నింద్రుఁ డౌదల నా మ్రోల నెత్త వెఱచు;
నమర కిన్నర గంధర్వ యక్ష విహగ
నాగ విద్యాధరావళి నాకు వెఱచు;
నేల వెఱువవు పలువ! నీ కేది దిక్కు.
ప్రఙ్ఞావంతులు లోకపాలకులు శుంభద్ధ్వేషు లయ్యున్ మదీ
యాఙ్ఞాభంగము చేయ నోడుదురు రోషాపాంగదృష్టిన్ వివే
కఙ్ఞానచ్యుత మై జగత్త్రితయముం గంపించు నీ విట్టిచో
నాఙ్ఞోల్లంఘన మెట్లు చేసితివి సాహంకారతన్ దుర్మతీ!
కంఠక్షోభము గాఁగ నొత్తిలి మహాగాఢంబుగా డింభ! వై
కుంఠుం జెప్పెదు దుర్జయుం డనుచు వైకుంఠుండు వీరవ్రతో
త్కంఠాబంధురుఁ డేని నే నమరులన్ ఖండింప దండింపఁగా
గుంఠీభూతుఁడు గాక రావలదె మద్ఘోరాహవక్షోణికిన్.
ఆచార్యోక్తముగాక బాలురకు మోక్షాసక్తిఁ బుట్టించి నీ
వాచాలత్వముఁ జూపి విష్ణు నహితున్ వర్ణించి మద్ధైత్యవం
శాచారంబులు నీఱు చేసితివి మూఢాత్ముం గులద్రోహినిన్
నీచుం జంపుట మేలు చంపి కులమున్ నిర్దోషముం జేసెదన్.
దిక్కులు గెలిచితి నన్నియు
ది క్కెవ్వఁడు? రోరి! నీకు దేవేంద్రాదుల్
దిక్కుల రాజులు వే ఱొక
ది క్కెఱుఁగక కొలుతు రితఁడె దిక్కని నన్నున్.
బలవంతుఁడ నే జగముల
బలములతోఁ జనక వీరభావమున మహా
బలుల జయించితి నెవ్వని
బలమున నాడెదవు నాకుఁ బ్రతివీరుఁడ వై.
అనినఁ దండ్రికి మెల్లన వినయంబునఁ గొడు కి ట్లనియె.
బలయుతులకు దుర్భలులకు
బల మెవ్వఁడు? నీకు నాకు బ్రహ్మాదులకున్
బల మెవ్వఁడు ప్రాణులకును
బల మెవ్వం డట్టి విభుఁడు బల మసురేంద్రా!
దిక్కులు కాలముతో నే
దిక్కున లే కుండుఁ గలుగుఁ దిక్కుల మొదలై
దిక్కుగల లేని వారికి
ది క్కయ్యెడు వాఁడు నాకు దిక్కు మహాత్మా!
కాలరూపంబులఁ గ్రమవిశేషంబుల
నలఘుగుణాశ్రయుం డయిన విభుఁడు
సత్త్వబలేంద్రియ సహజప్రభావాత్ముఁ
డై వినోదంబున నఖిలజగముఁ
గల్పించు రక్షించు ఖండించు నవ్యయుం
డన్ని రూపము లందు నతఁడు గలఁడు
చిత్తంబు సమముగాఁ జేయుము మార్గంబుఁ
దప్పి వర్తించు చిత్తంబుకంటె
వైరు లెవ్వరు చిత్తంబు వైరి గాఁక?
చిత్తమును నీకు వశముగాఁ జేయ వయ్య!
మదయుతాసురభావంబు మానవయ్య!
యయ్య! నీ మ్రోల మేలాడ రయ్య! జనులు.
లోకము లన్నియున్ గడియలోన జయించినవాఁడ వింద్రియా
నీకముఁ జిత్తమున్ గెలువ నేరవు నిన్ను నిబద్ధుఁ జేయు నీ
భీకర శత్రు లార్వురఁ బ్రభిన్నులఁ జేయుము ప్రాణికోటిలో
నీకు విరోధి లేఁ డొకఁడు నేర్పునఁ జూడుము దానవేశ్వరా!
పాలింపుము శేముషి ను
న్మూలింపుము కర్మబంధముల సమదృష్టిం
జాలింపుము సంసారముఁ
గీలింపుము హృదయ మందుఁ గేశవభక్తిన్.
అనినఁ బరమభాగవతశేఖరునకు దోషాచరశేఖరుం డి ట్లనియె.
చంపినఁ జచ్చెద ననుచును
గంపింపక యోరి! పలువ! కఠినోక్తుల నన్
గుంపించెదు చావునకుం
దెంపరి యై వదరువాని తెఱఁగునఁ గుమతీ!
నాతోడం బ్రతిభాషలాడెదు జగన్నాథుండ నా కంటె నీ
భూతశ్రేణికి రాజు లేఁ డొకఁడు; సంపూర్ణ ప్రభావుండు మ
ద్భ్రాతం జంపిన మున్ను నే వెదకితిం బల్మాఱు నారయణుం
డే త ద్విశ్వములోన లేఁడు; మఱి వాఁ డెందుండురా? దుర్మతీ!
ఎక్కడఁ గలఁ డే క్రియ నే
చక్కటి వర్తించు నెట్టి జాడను వచ్చుం
జక్కడఁతు నిన్ను విష్ణునిఁ
బెక్కులు ప్రేలెదవు వాని భృత్యుని పగిదిన్.
అనిన హరికింకరుండు శంకింపక హర్షపులకాకుంర సంకలిత విగ్ర
హుండై యాగ్రహంబు లేక హృదయంబున హరిం దలంచి నమస్క
రించి బాలవర్తనంబున నర్తనంబు జేయుచు ని ట్లనియె.
కలఁ డంభోధిఁ, గలండు గాలిఁ, గలఁ డాకాశంబునం, గుంభినిం
గలఁ, డగ్నిన్ దిశలం బగళ్ళ నిశలన్ ఖద్యోత చంద్రాత్మలం
గలఁ, డోంకారమునం ద్రిమూర్తులఁ ద్రిలింగవ్యక్తులం దంతటం
గలఁ, డీశుండు గలండు, తండ్రీ! వెదకంగా నేల యీ యా యెడన్.
ఇందు గలఁ డందు లేఁ డని
సందేహము వలదు చక్రి సర్వోపగతుం
డెం దెందు వెదకి చూచిన
నందందే కలఁడు దానవాగ్రణీ! వింటే.
అని యి వ్విధంబున.
హరి సర్వాకృతులం గలం డనుచుఁ బ్రహ్లాదుండు భాషింప స
త్వరుఁడై యెందును లేఁడు లేఁ డని సుతున్ దైత్యుండు తర్జింప శ్రీ
నరసింహాకృతి నుండె నచ్యుతుఁడు నానా జంగమ స్థావరో
త్కర గర్భంబుల నన్ని దేశముల నుద్దండ ప్రభావంబునన్.
అ య్యవసరంబున న ద్దానవేంద్రుండు.
డింభక సర్వస్థలముల
నంభోరుహనేత్రుఁ డుండు ననుచు మిగుల సం
రంభంబునఁ బలికెద వీ
స్తంభంబునఁ జూపఁ గలవె చక్రిన్ గిక్రిన్.
స్తంభమునఁ జూపవేనిం
గుంభిని నీ శిరముఁద్రుంచి కూల్పఁగ రక్షా
రంభమున వచ్చి హరి వి
స్రంభంబున నడ్డపడఁగ శక్తుండగునే.
అనిన భక్తవత్సలుని భటుం డి ట్లనియె.
అంభోజాసనుఁ డాదిగాఁగ దృణపర్యంతంబు విశ్వాత్ముఁడై
సంభావంబున నుండు ప్రోడ విపులస్తంభంబునం దుండడే?
స్తంభాంతర్గతుఁ డయ్యు నుండుటకు నే సందేహమున్ లేదు ని
ర్దంభత్వంబున నేఁడు గానఁబడు బ్రత్యక్షస్వరూపంబునన్.
అనిన విని కరాళించి గ్రద్దన లేచి గద్దియ డిగ్గ నుఱికి యొఱఁ బెట్టిన
ఖడ్గంబు పెఱికి కేల నమర్చి జళిపించుచు మహాభాగవతశిఖామణి
యైన ప్రహ్లాదుని ధిక్కరించుచు.
వినరా డింభక! మూఢచిత్త! గరిమన్ విష్ణుండు విశ్వాత్మకుం
డని భాషించెద; వైన నిందుఁ గలఁడే యంచున్ మదోద్రేకియై
దనుజేంద్రుం డరచేత వ్రేసెను మహోదగ్రప్రభాశుంభమున్
జనదృగ్భీషణదంభమున్ హరిజను స్సంరంభమున్ స్తంభమున్.
