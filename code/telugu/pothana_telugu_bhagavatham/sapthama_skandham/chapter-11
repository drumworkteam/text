"అమరుల్ సిద్ధులు సంయమీశ్వరులు బ్రహ్మాదుల్ సతాత్పర్య చి
త్తములన్ నిన్ను బహుప్రకారముల నిత్యంబున్ విచారించి పా
రము ముట్టన్ నుతిచేయ నోపరఁట; నే రక్షస్తనూజుండ గ
ర్వమదోద్రిక్తుఁడ బాలుఁడన్ జడమతిన్ వర్ణింప శక్తుండనే?
తపము న్వంశముఁ దేజమున్ శ్రుతము సౌందర్యంబు నుద్యోగమున్
నిపుణత్వంబుఁ బ్రతాపపౌరుషములున్ నిష్ఠాబలప్రఙ్ఞలున్
జపహోమంబులుఁ జాల వీశ్వర! భవత్సంతుష్టికై దంతి యూ
థంపు చందంబున భక్తిజేయవలయుం దాత్పర్య సంయుక్తుఁడై.
అమలఙ్ఞాన సుదాన ధర్మరతి సత్య క్షాంతి నిర్మత్సర
త్వములన్ యఙ్ఞ తపోనసూయలఁ గడున్ దర్పించు ధాత్రీసురో
త్తముకంటెన్ శ్వపచుండు ముఖ్యుఁడు మనోర్థప్రాణవాక్కర్మముల్
సమతన్ నిన్ను నయించెనేని, నిజవంశశ్రీకరుండౌఁ దుదిన్.
అఙ్ఞుండు చేసిన యారాధనములఁ జే
పట్టఁ డీశ్వరుఁడు కృపాళుఁ డగుటఁ;
జేపట్టు నొకచోట; సిద్ధ మీశ్వరునకు
నర్థంబు లేకుండు నతఁడు పూర్ణు
డైన నర్థము లీశ్వరార్పణంబులు గాఁగఁ
జేయుట ధర్మంబు; చేసెనేని
నద్దంబుఁ జూచిన నళికలలామంబు
ప్రతిబింబితం బగు పగిది మరల
నర్థములు దోఁచుఁ; గావున నధిక బుద్ధి
భక్తి జేయంగవలయును భక్తిఁ గాని
మెచ్ఛఁ డర్థంబు లొసఁగెడు మేరలందుఁ
బరమకరుణుండు హరి భక్తిబాంధవుండు.
కావున నల్పుఁడ సంస్తుతి
గావించెద వెఱపు లేక కలనేరుపునన్;
నీ వర్ణనమున ముక్తికిఁ
బోవు నవిద్యను జయించి పురుషుం డనంతా!
సత్త్వాకరుఁడ వైన సర్వేశ! నీ యాఙ్ఞ
శిరముల నిడుకొని చేయువారు
బ్రహ్మాదు లమరులు భయ మందుచున్నారు
నీ భీషణాకృతి నేఁడు చూచి;
రోషంబు మాను నీ రుచిరవిగ్రహములు
కల్యాణకరములు గాని భీతి
కరములు గావు లోకములకు వృశ్చిక
పన్నగంబుల భంగి భయముఁ జేయు
నసుర మర్దించితివి; సాధుహర్ష మయ్యె;
నవతరించిన పనిదీఱె నలుక యేల?
కలుషహారివి సంతోషకారి వనుచు
నిన్నుఁ దలఁతురు లోకులు నిర్మలాత్మ!
ఖరదంష్ట్రా భ్రుకుటీ సటా నఖయు నుగ్ర ధ్వానయున్ రక్త కే
సరయున్ దీర్ఘతరాంత్రమాలికయు భాస్వన్నేత్రయు న్నైన నీ
నరసింహాకృతిఁ జూచి నే వెఱవఁ బూర్ణ క్రూర దుర్వార దు
ర్భర సంసార దవాగ్నికిన్ వెఱతు నీ పాదాశ్రయుం జేయవే.
దేవా! సకల యోను లందును సుఖవియోగ దుఃఖసంయోగసం
జనితంబైన శోకానలంబున దందహ్యమానుండ నై దుఃఖ నివారకంబు
గాని దేహాద్యభిమానంబున మోహితుండనై పరిభ్రమించుచున్న
యేను నాకుం బ్రియుండవు సఖుండవుఁ బరదేవతవు నైన నీవగు
బ్రహ్మగీతంబు లయిన లీలావతారకథావిశేషంబులఁ బఠియించుచు
రాగాదినిర్ముక్తుండనై దుఃఖపుంజంబులఁ దరియించి భవదీయచరణ
కమలస్మరణ సేవానిపుణులైన భక్తులం జేరి యుండెద; బాలునిఁ
దల్లిదండ్రులును, రోగిని వైద్యదత్తంబయిన యౌషధంబును, సముద్రం
బున మునింగెడు వాని నావయును, ద క్కొరులు రక్షింపనేరని
తెఱంగున సంసారతాపసంతప్యమానుండై నీచేత నుపేక్షితుండయిన
వాని నుద్ధరింప నీవు దక్క నన్యుండు సమర్థుండు గాఁడు; జగంబుల
నెవ్వం డేమి కృత్యంబు నెవ్వనిచేతం బ్రేరితుండై యేయింద్రియంబులం
జేసి యేమిటికొఱకు నెవ్వనికి సంబంధి యై యే స్థలంబున నే
సమయంబునం దేమిరూపంబుననే గుణంబున నపరంబయిన
జనకాది భావంబున నుత్పాదించి పరంబయిన బ్రహ్మాదిభావంబున
రూపాంతరంబు నొందించు నట్టి వివిధప్రకారంబు లన్నియు నిత్య
ముక్తుండవు రక్షకుండవు నైన నీవ; నీ యంశంబైన పురుషునికి
నీ యనుగ్రహంబునఁ గాలంబుచేతం బ్రేరితయై కర్మమయంబును
బలయుతంబును బ్రధానలింగంబును నైన మనంబును నీ మాయ
సృజియించు; అవిద్యార్పితవికారంబును వేదోక్తకర్మప్రధానంబును
సంసారచక్రాత్మకంబైన యీ మనమున నిన్ను సేవింపక నియ
మించి తరియింప నొక్కరుండును సమర్థుండు లేడు; విఙ్ఞాననిర్జిత
బుద్ధిగుణుండవు; నీ వలన వశీకృతకార్యసాధనయైన కాలంబు
మాయతోడం గూడ షోడశవికారయుక్తంబయిన సంసారచక్రంబుఁ
జేయుచుండు; సంసారదావదహన తంతప్యమానుండ నగు నన్ను
రక్షింపుము.
జనులు దిక్పాలుర సంపదాయుర్విభ
వములు గోరుదురు భవ్యంబు లనుచు;
అవి యంతయును రోషహాసవిజృంభితమైన
మాతండ్రి బొమముడిమహిమఁ జేసి
విహతంబులగు; నట్టి వీరుండు నీ చేత
నిమిషమాత్రంబున నేఁడు మడిసె;
కావున ధ్రువములు గావు బ్రహ్మాదుల
శ్రీవిభవంబులు జీవితములుఁ;
గాలరూపకుఁ డగు నురుక్రమునిచేత
విదళితములగు; నిలువవు; వేయునేల
యితర మే నొల్ల నీ మీఁది యెఱుక గొంత
గలిగియున్నది గొలుతుఁ గింకరుఁడ నగుచు.
ఎండమావులవంటి భద్రము లెల్ల సార్థము లంచు మ
ర్త్యుండు రోగనిధానదేహముతో విరక్తుఁడుగాక యు
ద్దండమన్మథవహ్ని నెప్పుడుఁ దప్తుఁడై యొకనాఁడుఁ జే
రండు పారము దుష్టసౌఖ్య పరంపరాక్రమణంబునన్.
శ్రీమహిళా మహేశ సరసీరుహగర్భుల కైన నీ మహో
ద్దామకరంబుచే నభయదానము జేయవు; నేను బాలుఁడం
దామసవంశ సంభవుఁడ దైత్యుఁడ నుగ్రరజోగుణుండ ని
స్సీమదయం గరాంబుజము శీర్షముఁజేర్చుట చోద్య మీశ్వరా!
మహాత్మా! సుజనులయిన బ్రహ్మాదు లందును దుర్జనులైన మా
యందును సేవానురూపంబుగం బక్షాపక్షంబులు లేక కల్పవృక్షంబు
చందంబున ఫల ప్రదానంబు జేయుదువు; కందర్ప సమేతం బగు
సంసారకూపంబునం గూలుచున్న మూఢజనులం గూడి కూలెడు
నేను భవదీయభృత్యుం డగు నారదుని యనుగ్రహంబునం జేసి నీ
కృపకుం బాత్రుండ నైతి; నన్ను రక్షించి మజ్జనకుని వధియించుట
నా యందులఁ బక్షపాతంబు గాదు; దుష్టదనుజసంహారంబును శిష్ట
భృత్య మునిజన రక్షాప్రకారంబును నీకు నైజగుణంబులు; విశ్వంబు
నీవ; గుణాత్మకం బయిన విశ్వంబు సృజియించి యందుం బ్రవేశించి
హేతుభూతగుణయుక్తుండవై రక్షకసంహారకారాది నానారూపంబుల
నుండుదువు; సదసత్కారణకార్యాత్మకం బయిన విశ్వంబునకు
పరమకారణంబు నీవ; నీ మాయచేత వీఁడు దా ననియెడి బుద్ధి విక
ల్పంబు దోఁచుగాని నీకంటె నొండెద్దియు లేదు; బీజంబు నందు వస్తు
మాత్రభూతసౌక్ష్మ్యంబును వృక్షంబు నందు నీలత్వాది వర్ణంబునుం
గలుగు తెఱంగున; విశ్వంబునకు నీ యంద జన్మ స్థితి ప్రకాశ
నాశంబులుం గలుగు; నీ చేత నయిన విశ్వంబు నీ యంద నిలుపు
కొని తొల్లి ప్రళయకాలపారావారంబునఁ బన్నగేంద్రపర్యంకంబునఁ
గ్రియారహితుండవై నిజసుఖానుభవంబు జేయుచు నిద్రితుని భంగి
యోగనిమీలితలోచనుండవై మెలంగుచుఁ గొంత కాలంబునకు నిజ
కాలశక్తిచేతం బ్రేరితంబులై ప్రకృతిధర్మంబు లయిన సత్త్వాదిగుణం
బుల నంగీకరించి సమాధిచాలించి విలసించుచున్న నీనాభి యందు
వటబీజంబువలన నుద్భవించు వటంబు తెఱంగున నొక్క కమ
లంబు సంభవించె; నట్టి కమలంబువలన నాల్గుమోముల బ్రహ్మ
జన్మించి దిశలు వీక్షించి కమలంబునకు నొండయిన రూపంబు లే
కుండుటఁ జింతించి జలాంతరాళంబుఁ బ్రవేశించి జలంబు లందు
నూఱు దివ్యవత్సరంబులు వెదకి తన జన్మంబునకు నుపాదానకారణం
బైన నిన్ను దర్శింప సమర్థుండు గాక, మగిడి కమలంబుకడకుం
జని విస్మయంబు నొంది చిరకాలంబు నిర్భరతపంబు జేసి పృథివి
యందు గంధంబు గను చందంబునఁ దన యందు నానాసహస్రవదన
శిరో నయన నాసా కర్ణ వక్త్ర భుజ కర చరణుండును బహువిధాభర
ణుండును మాయాకలితుండును మహాలక్షణలక్షితుండును నిజ
ప్రకాశదూరీకృత తముండును బురుషోత్తముండును నయిన నిన్ను
దర్శించె; అ య్యవసరంబున.
ఘోటకవదనుఁడ వై మధు
కైటభులం ద్రుంచి నిగమగణముల నెల్లం
బాటించి యజున కిచ్చిన
కూటస్థుఁడ వీశ్వరుఁడవు కోవిదవంద్యా!
ఇ వ్విధంబున గృత త్రేతా ద్వాపరంబులను మూఁడుయుగంబు
లందును దిర్యఙ్మానవమునిజలచరాకారంబుల నవతరించి లోకం
బుల నుద్ధరించుచు ధరించుచు హరించుచు యుగానుకూలధర్మం
బులం బ్రతిష్ఠించుచు నుండుదువు; దేవా! యవధరింపుము.
కామహర్షాదిసంఘటితమై చిత్తంబు
భవదీయచింతనపదవి చొరదు;
మధురాదిరసముల మరగి చొక్కుచు జిహ్వ
నీ వర్ణనమునకు నిగుడనీదు;
సుందరీముఖులఁ జూడఁగోరెడి జూడ్కి
తావకాకృతులపైఁ దగులుపడదు;
వివిధదుర్భాషలు వినఁ గోరు వీనులు
వినవు యుష్మత్కథావిరచనములు;
ఘ్రాణ మురవడిఁ దిరుగు దుర్గంధములకు
దవులు గొలుపదు వైష్ణవధర్మములకు;
నడఁగి యుండవు కర్మేంద్రియములు పురుషుఁ
గలఁచు, సవతులు గృహమేధిఁ గలఁచు నట్లు.
ఇ వ్విధంబున నింద్రియంబులచేతఁ జిక్కుపడి స్వకీయపరకీయశరీ
రంబు లందు మిత్రామిత్ర భావంబులు జేయుచు జన్మమరణంబుల
నొందుచు సంసారవైతరణీనిమగ్నంబైన లోకంబు నుద్ధరింటుట లోక
సంభవస్థితిలయకారణుండ వైన నీకుం గర్తవ్యంబు; భవదీయ సేవ
కులమైన మా యందుఁ బ్రియభక్తులయిన వారల నుద్ధరింపుము.
భగవద్దివ్య గుణానువర్తన సుధాప్రాప్తైక చిత్తుండ నై
బెగడన్ సంసరణోగ్రవైతరణికిన్; భిన్నాత్ములై తావకీ
యగుణస్తోత్ర పరాఙ్ముఖత్వమున మాయాసౌఖ్యభావంబులన్
సుగతిం గానని మూఢులం గని మదిన్ శోకింతు సర్వేశ్వరా!
దేవా! మునీంద్రులు నిజవిముక్తకాములయి విజనస్థలంబులం
దపంబు లాచరింతురు; కాముకత్వంబు నొల్లక యుండువారికి నీ
కంటె నొండు శరణంబు లేదు గావున నిన్ను సేవించెదరు; కొందఱు
కాముకులు కరద్వయకండూతిచేతం దనియని చందంబునఁ దుచ్ఛం
బయి పశు పక్షి క్రిమి కీట సామాన్యం బయిన మైథునాది గృహ
మేది సుఖంబులం దనియక కడపట నతి దుఃఖవంతు లగుదురు; నీ
ప్రసాదంబు గల సుగుణుండు నిష్కాముం డయియుండు. మౌనవ్రత
జప తప శ్శ్రుతాధ్యయనంబులును నిజధర్మవ్యాఖ్యాన విజనస్థల
నివాస సమాధులును మోక్షహేతువు లగు; నయిన నివి పదియు
నింద్రియజయంబు లేనివారికి భోగార్థంబులయి విక్రయించువారికి
జీవనోపాయంబులయి యుండు; డాంభికులకు వార్తాకరంబులయి
సఫలంబులుగావు; భక్తి లేక భవదీయఙ్ఞానంబు లేదు; రూపరహి
తుండ వైన నీకు బీజాంకురంబులకైవడిఁ గారణకార్యంబు లయిన సద
సద్రూపంబులు రెండును బ్రకాశమానంబు లగు; నా రెంటి యందును
భక్తియోగంబున బుద్ధిమంతులు మథనంబున దారువులందు
వహ్నిం గనియెడు తెఱంగున నిన్ను బొడఁగందురు; పంచభూత
తన్మాత్రంబులును ప్రాణేంద్రియంబులును మనోబుద్ధ్యహంకారచిత్తం
బులును నీవ; సగుణంబును నిర్గుణంబును నీవ; గుణాభిమాను
లయిన జననమరణంబుల నొందు విబుధు లాద్యంతంబులు గానక
నిరుపాధికుండ వైన నిన్నెఱుంగరు; తత్త్వఙ్ఞులయిన విద్వాంసులు
వేదాధ్యయనాది వ్యాపారంబులు మాని వేదాంతప్రతిపాద్యుండ వగు
నిన్ను సమాధివిశేషంబుల నెఱింగి సేవింతురు; అదిగావున.
నీ గృహాంగణభూమి నిటలంబు మోవంగ
మోదించి నిత్యంబు మ్రొక్కఁడేని
నీ మంగళస్తవ నికర వర్ణంబులు
పలుమాఱు నాలుకఁ బలుకఁడేని
నీ యధీనములుగా నిఖిలకృత్యంబులు
ప్రియభావమున సమర్పింపఁడేని
నీ పదాంబుజముల నిర్మల హృదయుఁడై
చింతించి మక్కువఁ జిక్కఁడేని
నిన్నుఁ జెవులార వినఁడేని నీకు సేవ
చేయరాఁడేని బ్రహ్మంబు జెందఁ గలఁడె?
యోగి యైనఁ దపోవ్రతయోగి యైన
వేది యైన మహాతత్త్వవేది యైన.
కావున భవదీయ దాస్యయోగంబుఁ గృపజేయు" మని ప్రణతుండైన
ప్రహ్లాదుని వర్ణనంబునకు మెచ్చి నిర్గుణం డయిన హరి రోషంబు
విడిచి యిట్లనియె.
"సంతోషించితి నీ చరిత్రమునకున్ సద్భద్ర మౌఁగాక నీ
యంతర్వాంఛితలాభ మెల్లఁ గరుణాయత్తుండనై యిచ్చెదం
జింతం జెందకు భక్తకామదుఁడ నే సిద్ధంబు దుర్లోక్యుఁడన్
జంతుశ్రేణికి నన్నుఁ జూచినఁ బునర్జన్మంబు లే దర్భకా!
సకలభావములను సాధులు విధ్వాంసు
లఖిల భద్రవిభుఁడ నైన నన్నుఁ
గోర్కు లి మ్మటంచుఁ గోరుదు రిచ్చెదఁ
గోరు మెద్ది యైనఁగుఱ్ఱ! నీవు."
అని పరమేశ్వరుండు ప్రహ్లాదునియందుఁ గల సకామత్వంబుఁ
దెలియుకొఱకు వంచించి యి ట్టానతిచ్చిన; నతండు నిష్కాముండైన
యేకాంతి గావునఁ గామంబు భక్తియోగంబునకు నంతరాయం బని
తలంచి యి ట్లనియె; "ఉత్పత్తి మొదలు కామాద్యనుభవాసక్తి లేని
నాకు వరంబు లిచ్చెద నని వంచింప నేల? సంసారబీజంబులును
హృదయబంధకంబులు నయిన గామంబులకు వెఱచి ముముక్షుం
డనై సేమంబుకొఱకు నేమంబున నిన్నుం జేరితి; కామంబులును
నింద్రియంబులును మనశ్శరీర ధైర్యంబులు మనీషా ప్రాణ ధర్మంబు
లును లజ్జాస్మరణలక్ష్మీసత్యతేజోవిశేషంబులును నశించు; లోకంబు
లందు భృత్యు లర్థకాము లయి రాజుల సేవింతురు రాజులుం బ్ర
యోజనంబు లర్థించి భృత్యులకు నర్థంబు లొసంగుదు; రవ్విధంబు
గాదు; నాకుం గామంబు లేదు; నీకుం బ్రయోజనంబు లే; దయినను
దేవా! వరదుండ వయ్యెద వేనిఁ గామంబులు వృద్ధిఁబొందని వరంబుఁ
గృపజేయుము; కామంబులు విడిచిన పురుషుండు నీతోడ సమాన
విభవుం డగు నరసింహ! పరమాత్మ! పురుషోత్తమ!" యని ప్రణవ
పూర్వకంబుగా నమస్కరించిన హరి యి ట్లనియె.
"నీ యట్టి సుఙ్ఞాన నిపుణు లేకాంతులు
గోర్కులు నా యందుఁ గోర నొల్ల;
రట్లైనఁ బ్రహ్లాద! యసురేంద్రభర్తవై
సాగి మన్వంతర సమయ మెల్ల
నిఖిలభోగంబులు నీవు భోగింపుము;
కల్యాణబుద్ధి నా కథలు వినుము;
సకలభూతములందు సంపూర్ణుఁ డగు నన్ను
యఙ్ఞేశు నీశ్వరు నాత్మ నిలిపి
కర్మచయము లెల్ల ఖండించి పూజన
మాచరింపు మీశ్వరార్పణముగ;
భోగముల నశించుఁ బుణ్యంబు; వ్రతములఁ
బాప సంచయములు పాయు నిన్ను.
మఱియు మీఁదటఁ గాలవేగంబునం గళేబరంబు విడిచి త్రైలోక్యవిరాజ
మానంబును దివిజరాజజేగీయమానంబును బరిపూరిత దశదిశం
బును నయిన యశంబుతోడ ముక్తబంధుండవై నన్ను డగ్గఱెదవు;
వినుము.
నరుఁడు ప్రియముతోడ నాయవతారంబు,
నీ యుదారగీత నికరములను
మానసించునేని మఱి సంభవింపఁడు
కర్మబంధచయముఁ గడచిపోవు."
అనినఁ బ్రహ్లాదుం డి ట్లనియె.
దంష్ట్రివై తొల్లి సోదరుని హిరణ్యాక్షు
నీవు చంపుటఁ జేసి నిగ్రహమున
మా తండ్రి రోషనిర్మగ్నుఁడై సర్వలో
కేశ్వరుఁ బరము ని న్నెఱుఁగ లేక
పరిపంథి పగిది నీ భక్తుండ నగు నాకు
నపకారములు జేసె నతఁడు నేఁడు
నీ శాంతదృష్టిచే నిర్మలత్వము నొందెఁ
గావున బాప సంఘంబువలనఁ
బాసి శుద్ధాత్మకుండు గాఁగ భవ్యగాత్ర!
వరము వేఁడెద నా కిమ్ము వనజనేత్ర!
భక్తసంఘాతముఖపద్మపద్మమిత్ర!
భక్తకల్మషవల్లికాపటులవిత్ర!"
అనిన భక్తునికి భక్తవత్సలుం డి ట్లనియె.
"నిజభక్తుండవు నాకు నిన్నుఁ గనుటన్ నీ తండ్రి త్రిస్సప్త పూ
ర్వజులం గూడి పవిత్రుఁడై శుభగతిన్ వర్తించు విఙ్ఞానదీ
పజితానేక భవాంధకారు లగు మద్భక్తుల్ వినోదించు దే
శజనుల్ దుర్జనులైన శుద్దులు సుమీ సత్యంబు దైత్యోత్తమా!
ఘనసూక్ష్మ భూతసంఘాతంబులోపల
నెల్ల వాంఛలు మాని యెవ్వ రయిన
నీ చందమున నన్ను నెఱయ సేవించిన
మద్భక్తు లగుదురు మత్పరులకు
గుఱి జేయ నీవ యోగ్యుఁడ వైతి విటమీఁద
వేదచోదిత మైన విధముతోడఁ
జిత్తంబు నా మీఁదఁ జేర్చి మీ తండ్రికిఁ
బ్రేతకర్మములు సంప్రీతిఁ జేయు
మతఁడు రణంబున నేఁడు నా యంగమర్శ
నమున నిర్మల దేహుఁడై నవ్యమహిమ
నపగతాఖిలకల్మషుఁ డైఁ తనర్చి
పుణ్యలోకంబులకు నేఁగుఁ బుణ్యచరిత!"
అని యిట్లు నరసింహదేవు డానతిచ్చిన హిరణ్యకశిపునకుం బ్రహ్లా
దుండు పరలోకక్రియలు జేసి, భూసురోత్తములచేత నభిషిక్తుండ
య్యెన య్యెడం బ్రసాద సంపూర్ణ ముఖుండైన శ్రీనృసింహదేవుని జూచి
దేవతాప్రముఖసహితుం డైన బ్రహ్మదేవుం డి ట్లనియె,
"దేవదేవాఖిలదేవేశ! భూతభా
వన! వీఁడు నా చేత వరముపడసి
మత్సృష్టజనులచే మరణంబు నొందక
మత్తుఁడై సకలధర్మములుఁ జెఱచి
నేఁడు భాగ్యంబున నీచేత హతుఁ డయ్యెఁ
గల్యాణ మమరె లోకముల కెల్ల
బాలు నీతని మహాభాగవత శ్రేష్ఠుఁ
బ్రతికించితివి మృత్యు భయముఁ బాపి
వరముఁ గృపజేసితివి మేలు వారిజాక్ష!
నీ నృసింహావతారంబు నిష్ఠతోడఁ
దగిలి చింతించువారలు దండధరుని
బాధ నొందరు మృత్యువు బారిఁ పడరు."
అనిన నరసింహదేవుం డి ట్లనియె.
"మన్నించి దేవశత్రుల
కెన్నఁడు నిటువంటి వరము లీకుము పా పో
త్పన్నులకు వరము లిచ్చుట
పన్నగముల కమృత మిడుట పంకజగర్భా!"
అని యి ట్లానతిచ్చి బ్రహ్మాదిదేవతాసమూహంబుచేఁ బూజితుఁడై
భగవంతుండైన శ్రీనృసింహదేవుండు తిరోహితుండయ్యె; ప్రహ్లాదుం
డును శూలికిఁ బ్రణమిల్లి తమ్మిచూలికి వందనంబులు జేసి బ్రజాప
తులకు మ్రొక్కి భగవత్కళలైన దేవతలకు నమస్కరించినం జూచి
బ్రహ్మదేవుండు శుక్రాది మునీంద్ర సహితుండై దైత్యదానవరాజ్యం
బునకుం బ్రహ్లాదుం బట్టంబు గట్టి యతనిచేతం బూజితుండై దీవించె;
నంత నీశానాది నిఖిల దేవతలు వివిధంబులగు నాశీర్వాదంబులచేత
నా ప్రహ్లాదునిఁ గృతార్థుం జేసి తమ్మిచూలిని ముందట నిడుకొని నిజ
స్థానంబునకుఁ జనిరి; ఇట్లు విష్ణుదేవుండు నిజపార్శ్వచరు లిరువురు
బ్రాహ్మణశాపంబునం జేసి బ్రథమ జన్మంబున దితిపుత్రులైన హిర
ణ్యాక్ష హిరణ్యకశిపు లను వరాహ నారసింహ రూపంబుల నవతరించి
వధియించె; ద్వితీయ భవంబున రాక్షస జన్మంబు దాల్చిన రావణ
కుంభకర్ణులను శ్రీరామ రూపంబున సంహరించె; తృతీయ జన్మంబున
శిశుపాల దంతవక్త్రులను పేరులం బ్రసిద్ధి నొందిన వారలను శ్రీకృష్ణ
రూపంబున ఖండించె; ని వ్విధంబున మూఁడు జన్మంబుల గాఢ
వైరానుబంధంబున నిరంత రసంభావిత ధ్యానులై వారలు నిఖిల
కల్మష విముక్తు లై హరిం గదిసి" రని చెప్పి నారదుం డి ట్లనియె.
శ్రీ రమణీయమైన నరసింహ విహారము నింద్రశత్రు సం
హారముఁ బుణ్య భాగవతుఁడైన నిశాచరనాథపుత్ర సం
చారము నెవ్వఁడైన సువిచారత విన్నఁ బఠించినన్ శుభా
కారముతోడ నే భయముఁ గల్గని లోకముఁ జెందు భూవరా!
జలజాతప్రభవాదులున్ మనములోఁ జర్చించి భాషావళిం
బలుకన్ లేని జనార్దనాహ్వయ పరబ్రహ్మంబు నీ యింటిలోఁ
జెలి యై మేనమఱంది యై సచివుఁడై చిత్తప్రియుండై మహా
ఫలసంధాయకుఁడై చరించు టది నీ భాగ్యంబు రాజోత్తమా!
