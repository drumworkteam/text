అనిన నారదుం డి ట్లనియె "నొక్కనాఁడు బ్రహ్మమానసపుత్రు లైన
సనకసనందనాదులు దైవయోగంబున భువనత్రయంబు నందును
సంచరించుచు నైదాఱేండ్లప్రాయంపు బాలకులభావంబున దిగంబరు
లయి హరిమందిరంబునకు వచ్చి చొచ్చు నెడ మొగసాల నున్న
పురుషు లిరువురు వారలం జూచి.
డింభకుల ననర్గళవి
స్రంభకుల రమాధినాథసల్లాప సుఖా
రంభకుల ముక్తమానస
దంభకులం జొరంగనీక తఱిమి రధీశా!
వారించిన తమకంబున
వారించుక నిలువలేక వడిఁ దిట్టిరి దౌ
వారికుల "నసురయోని న
వారితులై పుట్టుఁ" డనుచు వసుధాధీశా!
మఱియు నా పిన్నపెద్దలు వారలం జూచి "మీర లి య్యెడనుండ నర్హులు
గారు; నారాయణచరణకమలంబు విడిచి రజస్తమోగుణులై రాక్షస
యోనిం బుట్టుం" డని శపియించిన, వారు నా శాపవశంబునఁ బద
భ్రష్టులై కూలుచు మొఱలిడిన న మ్మహాత్ములు దయాళులై క్రమ్మఱం
గరుణించి "మూఁడు జన్మంబులకు వైరంబున భగవ త్సన్నిధానంబు
గలిగెడు" మని నిర్దేశించి చని; రి వ్విధంబున శాపహతు లై హరి
పార్శ్వచరులైన పురుషు లిరువురు హిరణ్యకశిపు హిరణ్యాక్షు లన
దితికి జన్మించి; రందుఁ గనిష్ఠుఁడైన హిరణ్యాక్షుని హరి వరాహ
రూపంబున సంహరించె; నగ్రజుండయిన హిరణ్యకశిపుండు నరసింహ
మూర్తి యయిన శ్రీహరిచేత విదళితుం డయ్యె; నతని కొడుకు ప్రహ్లా
దుండు దండ్రిచేత హింసితుఁడయ్యును నారాయణపరాయణుండై
శాశ్వతుం డయ్యె; రెండవ భవంబునఁ గైకశి యను రాక్షసికి రావణ
కుంభకర్ణులయి సంభవించిన, విశ్వంభరుడు రఘుకులంబున రాఘ
వుండయి యవతరించి వారల వధియించె; న మ్మహాత్ముని పరా
క్రమంబులు మార్కండేయ ఋషి వలన నెఱింగెదవు; తృతీయ జన్మం
బున మీ తల్లి చెలియలికి శిశుపాలదంతవక్త్రు లన నుద్భవించి.
వక్రం బింతయు లేక పాయని మహావైరంబునన్ నిత్యజా
తక్రోధస్మరణంబులన్ విదళితోద్యత్పాపసంఘాతులై
చక్రచ్ఛిన్నశిరస్కులై మునివచశ్శాపావధిప్రాప్తులై
చక్రిం జెందిరి వారు పార్శ్వచరులై సారూప్యభావంబునన్."
అనిన విని ధర్మనందనుం డి ట్లనియె.
"బాలున్ హరిపదచింతా
శీలున్ సుగుణాలవాలు శ్రీమన్మేధా
జాలున్ సంతోషింపక
యేలా శిక్షించె రాక్షసేంద్రు డనఘా!
పరిభూతవ్యధనంబులు,
నిరుపమసంసారజలధినిర్మథనంబుల్
నరకేసరికథనంబులు,
పరిరక్షిత దేవయక్షఫణిమిథునంబుల్.
మునీంద్రా! వినిపింపు" మనిన నారదుం డి ట్లనియె "కమలోదరుచేతం
దన సహోదరుండు హతమయ్యె నని విని హిరణ్యకశిపుండు రోష
శోకదందహ్యమానమానసుండయి ఘూర్ణిల్లుచు నాభీలదావదహన
జ్వాలాకరాళంబులయిన విలోకనంబుల గగనంబునం బొగలెగయ
నిరీక్షించుచుఁ దటిల్లతాంకురసంకాశధగద్ధగిత దంతసందష్టదశన
చ్ఛదుండును, నదభ్రభయంకరభ్రుకుటిత ఫాలభాగుండును, నిరం
తరాక్రాంతదురంతవైరవేగుండును నై మహాప్రభాజాల జటాలంబగు
శూలంబుఁ గేలనందుకొని సభామండపంబున నిలువంబడి త్రిమస్తక
త్రిలోచన శకుని శంబర శతబాహు నముచి హయగ్రీవ పులోమ
విప్రచిత్తి ప్రముఖులైన దైత్యదానవుల నాలోకించి యి ట్లనియె.
"నాకుం దమ్ముఁడు మీకు నెచ్చెలి రణన్యాయైకదక్షుండు బా
హాకుంఠీకృతదేవయక్షుఁడు హిరణ్యాక్షుండు వానిన్ మహా
సౌకర్యాంగము దాల్చి దానవవధూసౌకర్యముల్ నీఱుగా
వైకుంఠుండు వధించిపోయెనఁట యీ వార్తాస్థితిన్ వింటిరే.
వనములనుండుఁ జొచ్చు ముని వర్గములోపల ఘోణిగాఁడు సం
జనన మెఱుంగ రెవ్వరును జాడ యొకింతయు లేదు తన్ను డా
సిన మఱి డాయు వెంటఁబడి చిక్కక చిక్కఁడు వీని నొక్క కీ
లున మన మెల్ల లోఁబడక లోఁబడఁ బట్టుకొనంగవచ్చునే?
భుజశక్తి నాతోడఁ బోరాడ శంకించి,
మున్నీట మునిఁగిన మునుఁగుఁ గాక;
అలయించి పెనఁగు నా యచలసంభ్రమమున,
కెఱఁగి వెన్నిచ్చిన నిచ్చుఁ గాక;
జగడంబు సైఁపక సౌకర్యకాంక్షియై,
యిలక్రింద నీఁగిన నీఁగుఁ గాక;
క్రోధించి యటుగాక కొంత పౌరుషమున,
హరి భంగి నడరిన నడరు గాక;
కఠినశూలధారఁ గంఠంబు విదళించి,
వాని శోణితమున వాఁడి మెఱసి,
మత్సహోదరునకు మహిఁ దర్పణము జేసి,
మెఱసివత్తు మీకు మేలు దెత్తు.
ఖండిత మూలద్రుమమున
నెండిన విటపములభంగి నితఁడు పడిన, నా
ఖండలముఖ్యులు పడుదురు,
భండనమున నితఁడు దమకుఁ బ్రాఁణము లగుటన్.
పొండు దానవులార! భూసురక్షేత్ర సం
గతయైన భూమికి గములు గట్టి
మఖతపస్స్వాధ్యాయ మౌనవ్రతస్థుల
వెదకి ఖండింపుఁడు విష్ణుఁ డనఁగ
నన్యుఁ డొక్కఁడు లేఁడు యఙ్ఞంబు వేదంబు
నతఁడె భూదేవ క్రి యాదిమూల
మతఁడు దేవర్షి పిత్రాదిలోకములకు
ధర్మాదులకు మహాధార మతఁడె
యే స్థలంబుల గో భూసురేంద్ర వేద
వర్ణధర్మాశ్రమంబులు వరుస నుండు
నా స్థలంబుల కెల్ల మీ రరిగి చెఱచి
దగ్ధములు జేసి రండు మీ దర్ప మొప్ప."
అని యిట్లు నిర్దేశించిన దివిజమర్దను నిర్దేశంబులు శిరంబుల ధరి
యించి రక్కసులు పెక్కండ్రు భూతలంబునకుం జని.
గ్రామ పుర క్షేత్ర ఖర్వట ఖేట ఘో
షారామ నగరాశ్రమాదికములు
గాలిచి, కొలఁకులు గలఁచి, ప్రాకార గో
పుర సేతువులు త్రవ్వి, పుణ్య భూజ
చయములు ఖండించి, సౌధ ప్రపా గేహ
పర్ణశాలాదులు పాడుచేసి,
సాధు గో బ్రాహ్మణ సంఘంబులకు హింస
గావించి, వేదమార్గములు జెఱచి,
కుతల మెల్ల నిట్లు కోలాహలంబుగా
దైత్యు లాచరింపఁ దల్లడిల్లి
నష్టమూర్తు లగుచు నాకలోకము మాని
యడవులందుఁ జొచ్చి రమరవరులు.
అంత హిరణ్యకశిపుండు దుఃఖితుండై, మృతుం డయిన సోదరునకు
నుదక ప్రదానాదికార్యంబు లాచరించి, యతని బిడ్డల శకుని శంబర
కాలనాభ మదోత్కచప్రముఖుల నూఱడించి, వారల తల్లితోఁ గూడ
హిరణ్యాక్షుని భార్యల నందఱ రావించి, తమ తల్లియైన దితి నవలో
కించి యి ట్లనియె.
"నీరాగారనివిష్టపాంథులక్రియన్ నిక్కంబు సంసారసం
చారుల్ వత్తురు గూడి విత్తురు సదా; సంగంబు లే దొక్కచో;
శూరుల్ పోయెడి త్రోవఁ బోయెను భవత్సూనుండు దల్లీ! మహా
శూరుం డాతఁడు తద్వియోగమునకున్ శోకింప నీ కేటికిన్.
సర్వఙ్ఞుఁ డీశుండు సర్వాత్ముఁ డవ్యయుం
డమలుండు సత్యుఁ డనంతుఁ డాఢ్యుఁ
డాత్మరూపంబున నశ్రాంతమును దన
మాయాప్రవర్తన మహిమవలన
గుణములఁగల్పించి గుణసంగమంబున
లింగశరీరంబు లీలఁ దాల్చి
కంపితజలములోఁ గదలెడి క్రియఁ దోచు
పాదపంబులభంగి భ్రామ్యమాణ
చక్షువుల ధరిత్రి చలితయై కానంగఁ
బడినభంగి, వికల భావరహితుఁ
డాత్మమయుఁడు గంపితాంతరంగంబునఁ
గదలినట్లు తోఁచుఁ గదల కుండు.
