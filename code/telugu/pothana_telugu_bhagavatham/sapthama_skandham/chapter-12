బహుమాయుఁడైన మయుచే
విహతం బగు హరుని యశము విఖ్యాత జయా
వహముగ నీ భగవంతుఁడు
మహితాత్ముఁడు ము న్నొనర్చె మనుజవరేణ్యా!"
అనిన ధర్మనందనుం డి ట్లనియె.
"ఏ కర్మంబున విభుఁడగు
శ్రీకంఠుని యశము మయునిచే సుడివడియెన్
వైకుంఠుఁ డె వ్విధంబునఁ
గైకొని తత్కీర్తి చక్కఁగా నొనరించెన్."
అనిన నారదుం డి ట్లనియె.
"చక్రాయుధబలయుతు లగు
శక్రాదుల కోహటించి శ్రమమున నసురుల్
సాక్రోధంబున నరిగిర
విక్రమములు మాని మయుని వెనుకకు నధిపా!
ఇట్లు రక్కసులు దన వెనుకఁ జొచ్చిన మాయానిలయుండును
దుర్ణయుండును నైన మయుండు దన విద్యాబలంబున నయోరజత
సువర్ణమయంబులై యెవ్వరికిని లక్షింపరాని గమనాగమనంబు
లును వితర్కింపరాని కర్కశపరిచ్ఛదంబులును గలిగిన త్రిపురం
బుల నిర్మించి యిచ్చిన, నక్తంచరు లందఱు నందుంబ్రవేశించి కామ
సంచారులై పూర్వవైరంబుఁ దలంచి సనాయకంబు లయిన లోకంబుల
నస్తోకం బయిన నిజబలాతిరేకంబున శోకంబు నొందించిన.
లోకాధినాథు లెల్లను
శోకాతురు లగుచు శరణు జొచ్చిరి దుష్టా
నీక విదళనాకుంఠున్
శ్రీకంఠున్ భువనభరణచిత్తోత్కంఠున్.
ఇట్లు సకలలోకేశ్వరుం డగు మహేశ్వరుం జేరి లోకపాలకులు
ప్రణతులై పూజించి కరకమలంబులు ముకుళించి.
"త్రిపురాలయు లగు దానవు
లపరాజితు లగుచు మాకు నశ్రాంతంబున్
వపురాదిపీడఁ జేసెద
రపరాధికులను వధింపు మగజాధీశ!
దీనులము గాక యుష్మద
ధీనులమై యుండు మేము దేవాహితదో
ర్లీనుల మైనారము బల
హీనుల మగు మమ్ముఁ గావు మీశాన! శివా!
అనిన భక్తవత్సలుం డగు పరమేశ్వరుండు శరణాగతు లైన గీర్వా
ణుల వెఱవకుం డని దుర్వారబలంబున బాణాసనంబుఁ గేల నంది
కొని యొక్క దివ్యబాణంబు సంధించి త్రిపురంబులపయి నేసిన
మార్తాండమండలంబున వెలువడు మయూఖజాలంబుల చందం
బునఁ ద ద్బాణంబువలన దేదీప్యమానంబులై యనేకబాణసహస్రం
బులు సంభవించి భూ నభోంతరాళంబులు నిండి మండి తెప్పలుగాఁ
గుప్పలు గొని త్రిపురంబుల పయిఁ గప్పె; నప్పుడు త ద్బాణపావక
హేతిసందోహ దందహ్యమాను లై గతాసు లయిన త్రిపురపుర నివా
సులం దెచ్చి మహాయోగి యైన మయుండు సిద్ధరసకూపంబున
వైచిన.
సిద్ధామృతరస మహిమను
శుద్ధమహావజ్రతుల్య శోభిత తను లై
వృద్ధిం బొందిరి దానవు
లుద్ధత నిర్ఘాత పావకోపము లగుచున్.
కూపామృత రససిద్ధిని
దీపితులై నిలిచి యున్న దేవాహితులన్
రూపించి చింత నొందెడు
గోపధ్వజుఁ జూచి చక్రి కుహనాన్వితుఁడై.
ఉత్సాహంబున నొక్క పాఁడిమొదవై యూథంబు ఘ్రాణించుచున్
వత్సంబై తనవెంట బ్రహ్మ నడవన్ వైకుంఠుఁ డేతెంచి యు
ద్యత్సత్త్వంబునఁ గూపమధ్య రసముం ద్రావెన్ విలోకించుచుం
ద త్సౌభాగ్యనిమగ్ను లై మఱచి రా దైత్యుల్ నివారింపఁగన్.
ఇట్లు విష్ణుండు మోహనాకారంబున ధేను వయి వచ్చి త్రిపుర
మధ్య కూపామృతరసంబు ద్రావిన నెఱింగి శోకాకులచిత్తు లయిన
రసకూపపాలకులం జూచి మహాయోగి యైన మయుండు వెఱఁగుపడి
దైవగతిం జింతించి శోకింపక యి ట్లనియె.
అమరు లైన దనుజు లైనను నరు లైన
నెంత నిపుణు లైన నెవ్వరైన
దైవికార్థచయముఁ దప్పింపఁగా లేరు
వలదు దనుజులార! వగవ మనకు.
అని పలికె; అంత విష్ణుండు నైజంబు లైన ధర్మవిఙ్ఞానవిద్యాతపో
విరక్తి సమృద్ధి క్రియాశక్తివిశేషంబుల శంభునికిఁ బ్రాధాన్యంబు
సమర్పించి రథసూత కేతు వర్మ బాణాసన ప్రముఖ సంగ్రామ
సాధనంబులు చేసినం గైకొని.
శరి యై కార్ముకి యై మహాకవచి యై సన్నాహి యై వాహి యై
సరథుండై సనియంత యై సబలుఁడై సత్కేతన చ్ఛత్రుఁ డై
పరమేశుం డొక బాణమున్ విడిచెఁ ద ద్బాణానల జ్వాలలం
బురముల్ కాలె ఛటచ్ఛటధ్వని నభోభూమధ్యముల్ నిండగన్.
ఇట్లు హరుండు దురవగాహంబు లైన త్రిపురంబుల నభిజిన్ముహూర్తం
బున భస్మంబు చేసి కూల్చిన, నమర గరుడ గంధర్వ సాధ్య యక్ష
వల్లభులు వీక్షించి జయజయశబ్దంబులు జేయుచుఁ గుసుమ వర్షం
బులు వర్షించిరి; ప్రజలు హర్షించిరి; బ్రహ్మాదులు గీర్తించి; రప్సరసలు
నర్తించిరి; దివ్య కాహళ దుందుభి రవంబులును మునిజనోత్సవంబు
లును బ్రచురంబు లయ్యె; నిట్లు విశ్వజనీనం బగు త్రిపురాసురసంహా
రంబున నఖిలలోకులును సంతసిల్లి యుండ న య్యవసరంబున.
తృణకణముల భంగి ద్రిపురంబుల దహించి
పరముఁ డవ్యయుండు భద్రయశుఁడు
శివుఁడు పద్మజాది జేగీయమానుఁ డై
నిజనివాసమునకు నెమ్మిఁ జనియె.
ఇట్లు నిజమాయావిశేషంబున మర్త్యలోకంబున విడంబించుచున్న
విష్ణుని పరాక్రమవిధానంబులు మునిజనవంద్యమానంబు లై
సకలలోకకల్యాణ ప్రధానంబులై యుండు" ననిన విని నారదునకు
ధర్మనందనుం డి ట్లనియె.
