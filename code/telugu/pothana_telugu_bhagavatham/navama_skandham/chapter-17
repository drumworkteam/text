దండించి పగవారు దనభూమిఁ జేకొన్న
నంగనలును దాను నడవి కేఁగి
యడవిలో ముసలియై యాతఁడు చచ్చిన
నాతని భార్య దా ననుగమింపఁ
గదియుచో నా స్త్రీకి గర్భంబు గలుగుట
యౌర్వమునీశ్వరుఁ డాత్మ నెఱిఁగి
వారించె; నంత న వ్వనజాక్షి సవతులు
చూలు నిండారినఁ జూడఁ జాల
కర్థి నన్నంబు గుడుచుచో నందుఁ గలిపి
విషము పెట్టిరి; పెట్టిన విరిసి పడక
గరముతోఁ గూడ సగరుండు ఘనుఁడు పుట్టి
వరయశస్ఫూర్తితోఁ జక్రవర్తి యయ్యె.
చండస్ఫూర్తి నతండు తండ్రిపగకై సంగ్రామరంగంబులం
జెండెన్ హైహయబర్బరాదుల; వధించెం దాళజంఘాదులన్;
ముండీభూతులుగా నిరంబరులుగా మూర్తుల్ సబీభత్సలై
యుండంజేసె, నిజారులన్ సగరనామోర్వీవిభుం డల్పుఁడే.
ఖగరాజరుచులు గల యిల
పగరాజుల నడఁచి యేలె బాహాశక్తిన్
నగరాజధీరు శూరున్
సగరున్ హతవిమతనగరుఁ జను వినుతింపన్.
ఔర్వుండు చెప్పంగ నమర వేదాత్మకు
హరి నీశు నమృతు ననంతుఁగూర్చి
వాజిమేధంబులు వసుధేశ్వరుఁడు చేసె;
నందొక్క మఖమున హయము విడువ
నగభేది గొనిపోయి నాగలోకంబునఁ
గపిలుని చేరువఁ గట్టి తొలఁగెఁ;
నంత గుఱ్ఱముఁ గాన కా రాజు దన పుత్ర
నివహంబు దిశలకు నెమకఁ బంప
వారు నిల యేడు దీవుల వరుస వెదకి
మఖతురగంబు లేకున్న మగిడి రాక
ప్రాభవంబున దోర్దండబలము మెఱసి
గ్రొచ్చి కోరాడి త్రవ్విరి కుతల మెల్ల.
ఇట్లు సుమతికొడుకులు నేలంద్రవ్వి పాతాళంబునం దూర్పుముట్టి
యున్న నుత్తరభాగంబునం గపిలమునిపొంతనున్న తురగంబుఁగని.
“ఎఱిఁగితి మద్దిరయ్య తడవేటికి? గుఱ్ఱపుదొంగ చిక్కె; నీ
జఱభుని బట్టి చంపుఁ; డతిసాధుమునీంద్రుఁడుఁబోలె నేత్రము
ల్దెఱవక బాకినోరు మెదలింపక బైసుక పట్టె” నంచు న
య్యఱువది వేవురున్ నిజకరాయుధముల్ జళిపించి డాయుచోన్.
కపిలుఁడు నేత్రముల్ దెఱవఁగాఁ దమ మేనుల మంట పుట్టి తా
రపగతధైర్యులై పడి యఘాళికతంబున మూఢచిత్తులై
నృపసుతు లందఱున్ ధరణి నీఱయి రా క్షణమంద; సాధులం
దపసులఁ గాసిఁ బెట్టెడి మదస్ఫురితాత్ములు నిల్వనేర్తురే?.
కొందఱు కపిలుని కోపానలంబున
మ్రందిరి సగరకుమారు లనుచు
నందు రా ముని శాంతుఁ డానందమూర్తి
తొడరి కోపించునే? దువ్వ నేలఁ
గాక జన్మించునే గగనస్థలంబున?
నే సాంఖ్యమతమున నిద్ధమతులు
భవసముద్రము మృత్యుపదమును లంఘింతు
రా బుద్ధిఁ జేయు పరాత్మభూతుఁ
డఖిలబోధకుఁ డతనికి నరసిచూడ
సఖు లమిత్రులు నెవ్వరు? సగరసుతులు
దాము దయచేయు నేరమిఁ దనువులందు
ననలకీలలు పుట్టి నీఱైరి గాక.
మఱియు సగరుండు గేశిని యందు గన్న పుత్రుం డసమంజసుం
డనువాఁడు, సమంజస గుణంబులు లేక పూర్వజన్మంబున యోగీ
శ్వరుండై యుండి, సంగదోషంబువలన యోగభ్రష్ఠుండయి సగరు
నకు జన్మించి, జాతిస్మరఙ్ఞానంబు గలిగి లోకంబువారలకుఁ దమ
వారలకు నప్రియంబగు వర్తనంబునం దిరుగుచు నొక్కనాఁడు.
వరుస నయోధ్యలోనఁ గలవారల నాడెడు పిన్నవాండ్ర నా
సరయువులోనఁ వైచి జనసంఘముఁ దండ్రియుఁ దిట్టుచుండ వాఁ
డురుమతిఁ గొన్ని ప్రొద్దులకు యోగబలంబునఁ జేసి బాలురం
దిరిగి పురంబు లోపలికిఁ దెచ్చిన నివ్వెఱఁ గంది రందఱున్.
అ య్యసమంజసుని కొడు కంశుమంతుం డనువాఁడు వినీతుండై
తన యొద్దఁ బనులు జేయుచుండు నంత; సగరుండ మ్మనుమని
నంశుమంతు నశ్వంబు వెదకి తెమ్మనిపంచిన నతండు దనతండ్రుల
చొప్పునం జని, వారలు ద్రవ్విన మహాఖాతంబుచొచ్చి, యందు భస్మ
రాసులపొంత నున్న హయంబుఁ గని, యా సమీపంబు నందున్న
కపిలాఖ్యుం డయిన విష్ణుదేవునికి దండప్రణామంబు చేసి, యిట్లని
స్తుతియించె.
“మతిచిక్కఁబట్టి సమాధి గౌరవమున
వాసిగాఁ దనకు నవ్వల వెలుంగు
నినుఁ గానఁ డొకనాఁడు ని న్నెఱుంగునె? బ్రహ్మ
యజుని మనంబున నవయవముల
బుద్ధి జన్మించిన భూరిజంతువులందు
హీనులమైన మా కెఱుఁగ వశమె?
తమలోన నీ వుండఁ దా మెఱుంగరు నిన్ను
గుణములఁ జూతురు గుణములైనఁ
గాన రొకవేళఁ జీఁకటిఁ గందు రాత్మ
లందుఁ దెలియరు వెలుపల నమరు బొందు
లరయుదురు దేహధారు లత్యంధు లగుచుఁ
గడిఁది నీ మాయ నెన్నఁడుఁ గడువ లేక.”
అని వినుతి చేయుచు, హయంబు విడువు మని చెప్పక తన
తండ్రులు నీఱగుటం దడవక, మ్రొక్కి నిలుచున్న యంశుమంతు
నికిఁ గరుణావిపులుం డగు కపిలుం డిట్లనియె.
“గుఱ్ఱముఁ గొనిపో బుద్ధుల
కుఱ్ఱఁడ! మీ తాతయొద్దకున్ నీతండ్రుల్
వెఱ్ఱులు నీఱై రదె! యీ
మిఱ్ఱున గంగాజలంబు మెలఁగ శుభమగున్.”
అని పలికిన నమస్కరించి, తురంగంబుఁ గొనివచ్చి, యా సగరుని
కిచ్చిన సగరు డా పశువువలన జన్నంబు కడమ నిండించి యంశు
మంతునకు రాజ్యంబిచ్చి, ముక్తబంధనుండై, యౌర్వుండు చెప్పిన
మార్గంబున నుత్తమ గతికిం జనియెను; అంత.
జనకులు మ్రగ్గినచోటికి
ననిమిషనదిఁ దెత్తు ననుచు నటవీస్థలికిం
జని తపము చేయఁ జాలక
మనమున వగ లొలయ నంశుమంతుఁడు దీఱెన్.
అతని కొడుకు దిలీపుఁడు
భూతలమున గంగ దెచ్చి పొందించుటకై
ప్రీతిం దపంబు చేయుచు
భాతిగఁ దేలేక కాలపరవశుఁ డయ్యెన్.
