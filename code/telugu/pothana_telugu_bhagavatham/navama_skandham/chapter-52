ధీనయశాలి యైన వసుదేవుఁడు పుట్టినవెంట మింటిపై
నానక దుందుభుల్ మొరసె నచ్యుతుఁ డీతనికిం దనూజుఁడై
మానుగఁ బుట్టునంచు గరిమంబున దేవత లుబ్బ రాజపం
చానన! తన్నిమిత్తమున నానకదుందుభి యయ్యె వాఁడిలన్.
తన చెలికాఁడగు కుంతికిఁ
దనయులు లేకున్నఁ జూచి తన తనయఁ బృథం
దనయఁగ నిమ్మన శూఁరుడు
దన యందలి మైత్రి నిచ్చె ధరణీనాథా!
అయ్యింతి కుంతిభోజునింటం బెరుగుచుండ, నొకనాఁడు దుర్వాసుం
డరుగుదెంచిన, న మ్మహాత్మునకుఁ గొన్ని దినంబులు పరిచర్యలు
చేసి వేల్పులంజేరం జీరు విద్యం బడసి, యా విద్య లావెఱుంగ నొక్క
నాడేకాంతంబున వెలుంగుఱేని నాకర్షించిన నా దేవుండు వచ్చినం
జూచి వెఱఁగుపడి, యిట్లనియె.
మంత్ర పరీక్షార్థం బభి
మంత్రించితిఁ గాని దేవ! మదనక్రీడా
తంత్రంబుఁ గోరి చీరను
మంత్రించిన తప్పు సైఁచి మరలు దినేశా!
అనిన న య్యువిదకుఁ బద్మినీవల్లభుం డిట్లనియె.
తెఱవా! నీ పలుకట్లయౌ నసదులే దేవోత్తమాహ్వానముల్
మొఱుఁగంబోలునె? వేల్పులం బడయుటల్ మోఘంబులే నీకు నీ
తఱి గర్భం బగుఁ బుత్రుఁడుం గలుగు; నీ తారుణ్యముం బూజ్యమౌ
వెఱవం గార్యములేదు; సిగ్గుదగునే? వ్రీడావినమ్రాననా!
అని తగ నియ్యకొల్పి లలితాంగికి గర్భము చేసి మింటికిం
జనియె దినేశ్వరుం డపుడు చక్కని రెండవసూర్యుడో యనం
దనరెడు పుత్రుఁ గాంచి కృప దప్పి జగజ్జనవాదభీతయై
తనయుని నీటఁ బోవిడిచి తా నరిగెం బృథదండ్రి యింటికిన్.
అ య్యువిదను నీ ప్రపితామహుండైన పాండురాజు వివాహంబయ్యె;
న య్యంగనకుఁ బాండురాజువలన ధర్మజ, భీమార్జునులు పుట్టి;
రమ్మగువ చెల్లెలగు శ్రుతదేవయనుదానిం గారూషకుం డైన వృద్ధ
శర్మ పెండ్లియాడె; న య్యిద్దఱకు మునిశాపంబున దంతవక్త్రుండను
దానవుండు జన్మించె; దాని తోడంబుట్టువగు శ్రుతకీర్తిని గేకయరా
జైన ధృష్టకేతుండు పెండ్లియాడె; నా దంపతులకుఁ బ్రతర్దనాదులేవు
రు పుట్టరి; దాని భగిని యైన రాజాధిదేవిని జయత్సేనుండు పరిణ
యంబయ్యె; నా మిథునంబునకు విందానువిందులు సంభవించిరి;
చేదిదేశాధిపతి యైన దమఘోషుండు శ్రుతశ్రవసనుబరిగ్రహించె;
వారలకు శిశుపాలుండుదయించె. వసుదేవుని తమ్ముఁడైన దేవ
భాగునికిఁ గంసయందుఁ జిత్రకేతుబృహద్బలు లిరువురు జనించిరి;
వాని భ్రాతయగు దేవశ్రవుండనువానికిఁగంసవతి యందు వీరుం
డును నిషుమంతుండును నుప్పతిల్లిరి; వాని సోదరుండయిన
కంకునికిఁ గంక యనుదానికి బకుండు, సత్యజిత్తు, పురుజిత్తు,
ననువారుద్భవిల్లిరి; వానిసహజుండయిన సృంజయునికి రాష్ట్రపాలి
యందు వృషదుర్మర్షణాదు లావిర్భవించిరి; వాని యనుజాతుండ
యిన శ్యామకునకు సురభూమి యందు హరికేశ హిరణ్యాక్షులు
ప్రభవించిరి; వాని తమ్ముండైన వత్సుండు మిశ్రకేశియను నప్సరస
యందు వృకాది సుతులం గనియె; వాని యనుజుండైన వృకుండు
దూర్వాక్షి యందుఁ దక్ష పుష్కర సాళ్వాదుల నుత్పాదించె; వాని
జఘన్యజుండయిన యనీకుండు సుదామని యనుదాని యందు
సుమిత్రానీక బాణాదులయిన గొడుకులం బడసె; వాని యనుజుం
డైన యానకుండు గర్ణికయందు ఋతుధామ జయులం గాంచె;
వసుదేవునివలన రోహిణి యందు బలుండును గదుండును సార
ణుండును దుర్మదుండును విపులుండును ధృవుండును గృతా
దులును, బౌరవి యందు సుభద్రుండును భద్రబాహుండును దుర్మ
దుండును భద్రుండును భూతాదులుం గూడ బన్నిద్దఱును, మదిర
యందు నందోపనంద కృతక శ్రుత శూరాదులును గౌసల్య
యందుఁ గేశియు, రోచన యందు హస్త హేమాంగాదులును, నిళ
యందు యదు ముఖ్యులయిన యురువల్కలాదులును, ధృతదేవ
యందుఁ ద్రిపృష్ఠుండును, శాంతిదేవ యందుఁ బ్రశ్రమ ప్రశ్రితాదు
లును, నుపదేవ యందుఁ గల్ప వృష్ట్యాదులు పదుండ్రును, శ్రీదేవ
యందు వసుహంస సుధన్వాదు లార్గురును, దేవరక్షిత యందు
గదాదులు దొమ్మండ్రును, సహదేవయందుఁ బురూఢ శ్రుతము
ఖ్యు లెనమండ్రును, దేవకి యందుఁ గీర్తిమంతుండును సుషేణుం
డును భద్రసేనుండును ఋజువును సమదనుండును భద్రుండును
సంకర్షణుండును నను వా రేడ్వురును బుట్టిరి; మఱియును.
