వసుధపైఁ బుట్టెడు వార్త లాకర్ణించు
కొఱకునై రాముండు గూఢవృత్తి
నడురేయి దిరుగుచో నాగరజనులలో
నొక్కఁడు దన సతి యొప్పకున్న
నొరునింటఁ గాపురం బున్న చంచలురాలిఁ
బాయంగలేక చేపట్ట నేమి
తా వెఱ్ఱి యగు రామధరణీశ్వరుండనే
బేల! పొమ్మను మాట బిట్టు పలుక
నాలించి మఱియు నా మాట చారుల
వలన జగములోనఁ గలుగఁ దెలిసి
సీత నిద్రపోవఁ జెప్పక వాల్మీకి
పర్ణశాలఁ బెట్టఁ బనిచె రాత్రి.
అంత. సీతయు గర్భిణి గావునఁ గుశలవు లనియెడి కొడుకులం
గనియె; వారికి వాల్మీకి జాతకర్మంబు లొనరించె లక్ష్మణునకు నంగ
దుండును, జంద్రకేతుండును భరతునకుఁ దక్షుండును, బుష్కలుం
డును శత్రుఘ్నునకు సుబాహుండును, శ్రుతసేనుండును సంభ
వించిరి; అయ్యెడ.
బంధురబలుఁడగు భరతుఁడు
గంధర్వచయంబుఁ ద్రుంచి కనకాదుల స
ద్బంధుఁ డగు నన్న కిచ్చెను
బంధువులును మాతృజనులుఁ బ్రజలున్ మెచ్చన్.
మధువనంబులోన మధునందనుం డగు
లవణుఁ జంపి భుజబలంబు మెఱసి
మధుపురంబు చేసె మధుభాషి శత్రుఘ్నుఁ
డన్న రామచంద్రుఁ డౌ ననంగ.
అంతఁ గొంతకాలంబునకు రామచంద్రుని కొమారులయిన కుశ
లవులిద్దఱను వాల్మీకివలన వేదాదివిద్యల యందు నేర్పరులై
పెక్కు సభల సతానంబుగా రామకథాశ్లోకంబులు పాడుచునొక్క
నాఁడు రాఘవేంద్రుని యఙ్ఞశాలకుం జని.
వట్టి మ్రాకులు పల్లవింప నవారియై మధుధార దా
నుట్టఁబాడిన వారిపాటకు నుర్వరాధిపుఁడుం బ్రజల్
బిట్టు సంతస మంది; రయ్యెడఁ బ్రీతిఁ గన్నుల బాష్పముల్
దొట్ట నౌఁదల లూఁచి వారలతోడి మక్కువ పుట్టఁగాన్.
అంతనా రామచంద్రుండు కుమారుల కిట్లనియె.
చిన్నయన్నలారా! శీతాంశుముఖులార!
నళినదళవిశాలనయనులార!
మధురభాషులార! మహిమీఁద నెవ్వరు
దల్లిదండ్రి మీకు ధన్యులార?
అనిన వార “లేము వాల్మీకి పౌత్రులము; రాఘవేశ్వరుని యాగంబు
చూడ వచ్చితి” మనవుడు; మెల్లన నగి “ యెల్లి ప్రొద్దున మీ తండ్రి
నెఱింగెద; రుండుం” డని యొక్క నివాసంబునకు సత్కరించి పనిచె;
మఱునాఁడు సీతం దోడ్కొని కుశలవుల ముందట నిడుకొని వాల్మీకి
వచ్చి రఘుపుంగవునిం గని యనేక ప్రకారంబుల వినుతించి యి
సీత సుద్దరాలు, చిత్తవాక్కర్మంబు
లందు సత్యమూర్తి యమలచరిత
పుణ్యసాధ్వి విడువఁ బోలదు చేకొను
రవికులాబ్దిచంద్ర! రామచంద్ర!
అని వాల్మీకి పలుక, రామచంద్రుండు పుత్రార్థి యై విచారింపఁ, గుశ
లవులను వాల్మీకికి నొప్పగించి, రామచంద్రచరణధ్యానంబు చేయుచు
నిరాశ యై సీత భూ వివరంబు జొచ్చెను; అయ్యెడ.
“ముదితా! యేటికిఁ గ్రుంకి తీవు మనలో మోహంబు చింతింపవే
వదనాంభోజము చూపవే మృదువు నీ వాక్యంబు విన్పింపవే
తుది చేయం దగ” దంచు నీశ్వరుండునై దుఃఖించె భూపాలుఁ డా
పదగాదే ప్రియురాలిఁ బాసిన తఱిన్ భావింప నెవ్వారికిన్?
అని వగచి, రామచంద్రుండు బ్రహ్మచర్యంబు ధరియించి, పదు
మూఁడువేల యేం డ్లెడతెగకుండ నగ్నిహోత్రంబు చెల్లించి తా నీశ్వ
రుండు గావునఁ దన మొదలినెలవుకుం జనియె ని వ్విధంబున.
ఆదిదేవుఁడైన యా రామచంద్రుని
కబ్ది గట్టు టెంత యసురకోటి
జంపు టెంత కపుల సాహాయ్య మది యెంత
సురల కొఱకుఁ గ్రీడ జూపెఁగాక.
వశుఁడుగ మ్రొక్కెదన్ లవణవార్ధి విజృంభణతా నివర్తికిన్
దశదిగధీశమౌళిమణి దర్పణమండిత దివ్యకీర్తికిన్
దశశతభానుమూర్తికి సుధారుచిభాషికి సాధుపోషికిన్
దశరథరాజుపట్టికిని దైత్యపతిం బొరిగొన్న జెట్టికిన్.
నల్లనివాఁడు పద్మనయనంబులవాఁడు మహాశుగంబులున్
విల్లును దాల్చువాఁడు గడు విప్పగు వక్షమువాఁడు మేలు పైఁ
జల్లెడువాఁడు నిక్కిన భుజంబులవాఁడు యశంబు దిక్కులం
జల్లెడువాఁడు నైన రఘుసత్తముఁ డిచ్చుత మా కభీష్టముల్.
రామచంద్రుఁ గూడి రాకలఁ పోకలఁ
గదిసి తిరుగువారుఁ గన్నవారు
నంటికొన్నవారు నా కోసలప్రజ
లరిగి రాదియోగు లరుగు గతికి.
మంతనములు సద్గతులకుఁ
బొంతనములు ఘనములైన పుణ్యముల కిదా
నీంతనపూర్వమహాఘ ని
కృంతనములు రామనామ కృతి చింతనముల్.
ఆ రామచంద్రునకుఁ గుశుండును, గుశునకు నతిథియు, నతిథికి
నిషధుండును, నిషధునకునభుండును, నభునికిఁబుండరీకుండును
బుండరీకునకు క్షేమధన్వుండును, క్షేమధన్వునకు దేవానీకుం
డును, దేవానీకునకు నహీనుండును, నహీనునకుఁ బారియాత్రుం
డును, బారియాత్రునకు బలుండును, బలునకుఁ జలుండును. జలు
నకు నర్కసంభవుం డగు వజ్రనాభుండును, వజ్రనాభునకు శంఖ
ణుండును, శంఖణునకు విధృతియు, విధృతికి హిరణ్యనాభుండును
జనియించి; రతండు జైమిని శిష్యుండైన యాఙ్ఞవల్కమునివలన
నధ్యాత్మయోగంబు నేర్చి, హృదయకలుషంబులం బాసి యోగచ
ర్యుండయ్యె నా హిరణ్యనాభునకుఁ బుష్యుండును, బుష్యునకు ధ్రువ
సంధియు, ధ్రువసంధికి సుదర్శనుండును, సుదర్శనునకు నగ్ని
వర్ణుండును, నగ్నివర్ణునకు శీఘ్రుండును, శీఘ్రునకు మరువను
రాజశ్రేష్ఠుండును బుట్టి: రా రాజయోగి సిద్ధుండయి కలాపగ్రామంబున
నున్నవాఁడు కలియుగాంతంబున నష్టంబయ్యెడు సూర్యవంశంబుఁ
గ్రమ్మఱఁ బుట్టింపంగలవాఁ; డా మరువునకుఁ బ్రశుశ్రుకుండును,
నా ప్రశుశ్రుకునకు సంధియు, నతనికి నమర్షణుండును, నా యమ
ర్షణునికి మహస్వంతుండును, నా మహస్వంతునకు విశ్వసాహ్యుం
డును, నా విశ్వసాహ్యునకు బృహద్బలుండును, జనియించి; రా
బృహద్బలుఁడు భారతయుద్ధంబున మీ తండ్రి యగు నభిమన్యు
చేత హతుండయ్యె; వినుము.
