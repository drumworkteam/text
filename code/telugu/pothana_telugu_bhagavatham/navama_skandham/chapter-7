శర్యాతి యను రాజు జనియించె బ్రహ్మప
రుండైన మనువుకు రూఢితోడ;
నతఁ డంగిరుని సత్రమందు రెండవనాఁటి
విహితకర్మము లెల్ల వెలయఁ జెప్పె;
నతని కూఁతురు సుకన్యక యను వనజాక్షి
దన తండ్రితోఁ దపోవనికి నరిగి
చ్యవనాశ్రమముఁ జేరి సఖులును దానును
ఫలపుష్పములు గోయఁ బాఱి తిరిగి
యొక్కపుట్టలోన నొప్పారు జ్యోతుల
రెంటిఁ గాంచి వాఁడి ముంటఁ బొడిచెఁ;
గన్య ముగుద మఱచి ఖద్యోతయుగ మంచు
దైవవశముకతనఁ దమకి యగుచు.
జ్యోతుల ముంటం బొడిచిన
వాతుల నెత్తురులు గురిసె వసుధేశభట
వ్రాతముల కెల్ల నచ్చట
నా తఱి మలమూత్రబంధమయ్యె; నరేంద్రా!
వారలంజూచి రాజర్షి యగు శర్యాతి విస్మితుండై “మీర లి య్యాశ్రమ
దూషణంబు చేయనోపుదు; రది కారణంబుగా మీ కీ నిరోధంబు
సిద్ధించె” నని పలుకు నవసరంబునఁ దండ్రికి సుకన్యక యిట్లనియె.
“అయ్య! యీ పుట్టచేరువ నాడి యాడి
యిందులో రెండు జ్యోతుల నేను గాంచి
కంటకంబునఁ బొడువ రక్తంబు గురిసె
నే విధంబునఁ గురిసెనో యెఱుఁగు మీవు.”
అనిన శర్యాతి భీతుండై కూఁతుం దోడ్కొని వల్మీకంబు కడకుం జని
యందుఁ దపంబు జేయుచున్న చ్యవనునిం గని తన నేర్పున నతని
వలనఁ బ్రసన్నత పడసి తపసి చిత్తంబు నెఱింగి తన పుత్రిక నిచ్చి
యెట్టకేలకుం బ్రదికినవాఁడై మునీశ్వరుని వీడ్కొని పురంబునకుం
జనియె; అంత.
పరమకోపుఁ డయిన భార్గవుఁ బతిఁ జేరి
మిగులఁ బనుల యెడల మెచ్చఁ దిరిగి
యతని పర్ణశాల నా సుకన్యక యను
మగువ గొన్ని యేండ్లు మనువు మనియె.
అంత నొకనాఁ డ య్యాశ్రమంబునకు వేల్పువెజ్జులైన నాసత్యు లిద్దఱు
వచ్చిన వారలం బూజించి తన ముదిమి జూపి చ్యవనుం డిట్లనియె
“మీకు మున్ను యాగభాగంబుల లేని సోమపానంబు నేఁడు గల్పించి
యిచ్చెద; సోమపాన సమయంబునఁ బానపాత్రంబు మీకు నందిచ్చెద
నా ముదిమి మానుపుం” డని యిట్లనియె.
“నవకంబగు ప్రాయంబున
జవరాండ్రఁ గరంచు మేని చక్కఁదనంబున్
శివతరముగఁ గృప జేయుఁడు
దివిజాధిప వైద్యులార! దీవింతు మిమున్.”
అనిన నశ్వినిదేవతలు సంతోషించి “సిద్ధనిర్మితంబయిన యీ
మడుఁగున మునుఁగు” మని పలికి.
ముసలితాపసుఁ బట్టి మొగి నెత్తుకొనిపోయి
ముగురు నా మడుఁగున మునిఁగి లేచి
వనితాజనుల నెల్ల వలపించువారలై
సుందర మూర్తులై సుభగు లగుచుఁ
గమలమాలికలతోఁ గనకకుండలముల
తోఁ బుష్పసాయకుతోడఁ దుల్యు
లై సూర్యతేజస్కులై యున్నవారల
మువ్వురఁ బొడగాంచి ముగుద బాల
యందుఁ బెనిమిటి వీఁ డని యెఱుఁగ లేక
గరిత గావున నిజనాథుఁ గానఁ గోరి
“సుభగమతులార! నా నాథుఁ జూపుఁ” డనుచు
నశ్విదేవతల కపు డ య్యబల మ్రొక్కె.
వార లా పతివ్రత నిజమరితనంబునకు మెచ్చి వయోరూపసంప
న్నుం డయిన చ్యవనుం జూపి, దంపతుల వీడ్కొని విమానారూఢులై
వేలుపుల ప్రోలికిం జనిరి; అంత.
యాగంబు చేయంగ నర్థించి శర్యాతి
చ్యవనమునీంద్రు నాశ్రమము కడకుఁ
గూఁతు నల్లునిఁ దోడుకొనిపోవు వేడుక
వచ్చి పుత్రికకుఁ బార్శ్వంబు నందు
సూర్యతేజంబున సొంపారు వరుఁ గని
“వీ డెవ్వఁడో దీని విభుఁడు గాఁడు
చెల్లరే!” యని పుత్రి చేసిన ప్రియములు
మొక్కులు నొల్లక మోము వాంచి
మాఱుమాటాడ దీవింప మనసు రోసి
“చ్యవనుఁ డధికుండు మునిజన సత్తముండు
భువన సన్నుతుఁ డతఁ డెందు బోయె నాతఁ
డెట్లు వంచింపఁబడియె? వీఁడెవ్వఁ? డబల!
తగవే? ధర్మమె? శీలమే? కులజ వై దర్పించి మోదింప నా
జగదారాధ్యునిఁ బుణ్యశీలుఁ దపసిన్ సాధ్వీమనస్సమ్మతున్
మగనిన్ మాని భుజంగుఁ బొందఁ దగునే మానంబు వాటింపఁగా
దగదే! దుర్గతిఁ ద్రోచితే కఠిన వై తండ్రిం బతిం గూఁతురా!
పద్మనయన! మగఁడు ప్రాయంపు వాడైనఁ
గాపు పెట్టి కొంతఁ గావ నేర్చుఁ
గడఁగి ముసలి తపసి గావంగ నేర్చునే
యువతి ముదుకఁ గూర్ప నొప్ప దెందు.”
అని పలికిన నప్పరమప్రతివ్రతాలలామంబు చిఱునగవు చెక్కుట
ద్దంబులఁ జిడిముడిపడఁ దండ్రి కిట్లనియె.
“నీ యల్లు డితఁడు భార్గవుఁ
డయ్యా! జారుండు గాఁడు; హర్షముతోడన్
నెయ్యంబు నిల్పు” మంచును
దొయ్యలి సర్వంబుఁ దండ్రితో వినిపించెన్.
అంత శర్యాతియు నప్రమత్తుండై కూఁతుం గౌగలించుకొని గారవం
బున “నయిదువవు గ” మ్మని దీవించె; నంత భార్యాసహితుండై
చ్యవనుండు చని తన మామకు యాగంబు చేయించి యొక్క
పాత్రంబున సోమభాగంబుఁ బట్టి నిజ తపోబలంబున నశ్విదేవతల
కోపముతోడను వాసవుఁ
డేపున ముని పైని వజ్రమెత్తిన మరలం
దాపసుండు వజ్రిభుజమున
నా పవి నిలిపెన్ జగంబు లాశ్చర్యపడన్.
ఇవ్విధంబున నశ్విదేవత లిద్దఱు వైద్యులై సోమపానంబు లేని వార
య్యుఁ జ్యవను సామర్థ్యంబునఁ బ్రాప్తభాగులయి చనిరి; శర్యాతికి
నుత్తానబర్హియు, నానర్తుండును భూరిషేణుండు నను మువ్వురు
గొడుకులు గలిగిరి. అందు.
