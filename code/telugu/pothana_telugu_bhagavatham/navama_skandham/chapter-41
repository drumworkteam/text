రాజవంశోత్తమ! రంతిదేవుని కీర్తి
యేల చెప్పఁగ? విను మిందు నందు
నా రాజు దన సంచితార్థంబు లన్నియు
నెడపక దీనుల కిచ్చియిచ్చి
సకుటుంబుఁడై ధైర్యసంయుతుండై పేద
యై కూడు నీరులే కధమవృత్తి
నెందేని నలువదియెనిమిది దివసముల్
చరియింప నొకదివసంబు రేపు
నెయ్యి పాయసంబు నీరును గలిగిన
బహుకుటుంబభారభయముతోడ
నలసి నీరుపట్టు నాకలియును మిక్కి
లొదవఁ జూచి కుడువ నుత్సహించె.
అ య్యవసరంబున.
అతిథి భూసురుఁ డొక్కఁ డాహార మడిగినఁ
గడపక ప్రియముతో గారవించి
హరిసమర్పణ మంచు నన్నంబులో సగ
మిచ్చిన భుజియించి యేఁగె నాతఁ;
డంతలో నొక శూద్రుఁ డశనార్థి యై వచ్చి
పొడసూప లేదనఁ బోక తనకు
నున్న యన్నములోన నొక భాగమిచ్చిన
సంతుష్టుఁడై వాఁడు చనిన వెనుక
కుక్కగమియుఁ దాను నొక్కఁ డేతేర నా
యన్న శేష మిచ్చి సన్నయంబు
లాడి మ్రొక్కి పంప నోడక చండాలుఁ
డొక్క డరుగుదెంచి చక్క నిలిచి.
హీనుఁడఁ జండాలుండను
మానవకులనాథ! దప్పి మానదు; నవలం
బోనేర; నీకుఁ జిక్కిన
పానీయము నాకుఁ బోసి బ్రతికింపఁగదే.
అనిన వాని దీనాలాపంబులకుఁ గరుణించి రా జిట్లనియె.
అన్నము లేదు కొన్ని మధురాంబువు లున్నవి; త్రావు మన్న! రా
వన్న! శరీరధారులకు నాపద వచ్చిన వారి యాపదల్
గ్రన్నన మాన్చి వారికి సుఖంబులు చేయుటకన్న నొండు మే
లున్నదె? నాకు దిక్కు పురుషోత్తముఁ డొక్కఁడ చుమ్ము పులస్కా!
అని పలికి
బలవంతంబగు నీరుపట్టున నిజప్రాణాంతమై యున్నచో
నలయం డేమియు; వీని హృజ్వరము నాయాసంబు ఖేదంబు నా
జలదానంబున నేఁడు మాను ననుచున్ సర్వేశ్వరాధీనుఁడై
జలముం బోసెను రంతిదేవుఁడు దయం జండాలపాత్రంబునన్.
తదనంతరంబ; బ్రహ్మాది దేవతలు సంతోషించి, రంతిదేవునికి మేలు
చేయం దలఁచి, నిజాకారంబులతో ముందట నిలువంబడి యా రాజ
ధైర్యపరీక్షార్థంబు దమ చేసిన వృషలాది రూపంబులగు విష్ణుమాయ
నెఱింగించిన, నా నరేంద్రుం డందఱకు నమస్కరించి.
వారల నేమియు నడుగక
నారాయణభక్తి దన మనంబున వెలుఁగన్
ధీరుం డాతఁడు మాయా
పారఙ్ఞుం డగుచు బరమపదముం బొందెన్.
ఆ రాజర్షిని గొలిచిన
వారెల్లఁ దదీయ యోగవైభవమున శ్రీ
నారాయణ చింతనులై
చేరిరి యోగీశులగుచు సిద్దపదంబున్.
ఇట్లు రంతిదేవుండు విఙ్ఞానగర్భిణి యగు భక్తివలనఁ బరమపదం
బునకుం జనియె; నంత గర్గునకు శిని జన్మించె. శినికి గార్గ్యుండు
గలిగె; నాతనినుండి బ్రాహ్మణ కులంబయ్యె; మహావీర్యునికి నురుక్ష
యుండును, నురుక్షయునకుఁ ద్రయారుణియుఁ గవియుఁ బుష్కరా
రుణియు నను మువ్వురు సంభవించిరి; వారును బ్రాహ్మణులయి
చనిరి; బ్రహ్మక్షత్రునికి సుహోత్రుండు, సుహోత్రునకు హస్తియు
జనించి రా హస్తి దన పేర హస్తినాపురంబు నిర్మించె నా హస్తికి నజ
మీఢుండును ద్విమీఢుండును బురుమీఢుండును నన మువ్వురు
జనియించి; రం దజమీఢుని వంశంబునం బ్రియమేధాదులు గొందరు
పుట్టి బ్రాహ్మణులయి చని; ర య్యజమీఢునికి బృహదిషుడు నతని
పుత్రుండు బృహద్దనువు, నతనికి బృహత్కాయుండు, నతనికి
జయద్రథుండు, నతనికి విశ్వజిత్తు, విశ్వజిత్తునకు సేనజిత్తు, సేన
జిత్తునకు రుచిరాశ్వుండు, దృఢహనువుఁ గాశ్యుండు వత్సుండునన
నలువురు జనించి; రందు రుచిరాశ్వునకుఁ బ్రాఙ్ఞుండును, నతనికిఁ
బృథుసేనుండును, బృథుసేనునికిఁ బారుండును, వానికి నీపుండు,
నీపునికి నూర్వురుగొడుకులును బుట్టిరి; మఱియును.
శుకుని కూఁతురైన సుందరి సత్కృతిఁ
బొంది వేడ్క నీపభూవిభుండు
విమల యోగవిత్తు విఙ్ఞానదీపితో
దారచిత్తు బ్రహ్మదత్తుఁ గనియె.
ఆ బ్రహ్మదత్తుండు జైగిషవ్యోపదేశంబున, యోగతంత్రంబునం జేసి
గోదేవియను భార్యవలన విష్వక్సేనుండను కుమారునిం గనియె;
విష్వక్సేనునకు నుదక్సేనుండును, దక్యేనునకు భల్లాదుండు గల్గి,
వీరలు బార్హదిషవులను రాజులైరి; ద్విమీఢునకు యమీనరుండు,
యమీనరునికిఁ గృతిమంతుండు, గృతిమంతునికి సత్యధృతి, సత్య
ధృతికి దృఢనేమి, దృఢనేమికి సుపార్శ్వకృత్తు, సుపార్శ్వకృత్తున
కు సుపార్శ్వుండును, సుపార్శ్వునకు సుమతి, సుమతికి సన్న
తిమంతుండు, సన్నతిమంతుని కొడుకు కృతి యనువాఁడు హిర
ణ్యనాభునివలన యోగమార్గం బెఱింగి, శోకమోహంబులు విడిచి
తూర్పుదేశంబున సామసంహిత పఠియించె; నతనికి నుగ్రాయు
ధుండును, నుగ్రాయుధునకు క్షేమ్యుండు. క్షేమ్యునకు సువీరుండు,
సువీరునకుఁ బురంజయుండుఁ, బురంజయునకు బహురథుండు
జన్మించిరి; హస్తి కొడుకు పురుమీఢునికి సంతతి లేదయ్యె; న య్య
జమీఢునికి నళిని యను భార్య యందు నీలుండు నీలునికి శాంతి
యు, శాంతికి సుశాంతియు, సుశాంతికిఁ బురుజుండు, బురుజునికి
నర్కుండు,నర్కునికి భర్మ్యాశ్వుండు,భర్మ్యాశ్వునకు ముద్గల యవీ
నర బృహదిషు కాంపిల్య సృంజయులను వారేరువురుం బుట్టిరి.
మించిన భర్మ్యాశ్వుఁడు సుత
పంచకమును జూచి విషయపంచకమును వ
ర్జించితిఁ దల మని పల్కినఁ
బాంచాలురు నాఁగ సుతులు పరఁగిరి ధరణిన్.
అంత ముద్గలునినుండి బ్రాహ్మణకులంబై, ముద్గల గోత్రంబు నా
నెగడె; భర్మ్యాశ్వపుత్రుండైన యా ముద్గలునికి దివోదాసుండు,
నహల్యయను కన్యకయునుం బుట్టి; రా యహల్య యందు గౌతము
నికి శతానందుండు పుట్టె; శతానందునికి ధనుర్వేద విశారదుండ
యిన సత్యధృతి పుట్టె; నతం డొకనాఁడు వనంబున నూర్వశిం గనిన
నతనికి రేతఃపాతంబై, తద్వీర్యంబు శరస్తంబంబునం బడి మిథునం
బయ్యె; నా సమయంబున.
చపలరతి శంతనుఁ డను
నృపవరుఁ డడవికిని వేఁట నెపమునఁ జనుచుం
గృపతో శిశుయుగముం గని
కృపియుఁ గృపుం డనుచుఁ దెచ్చి గృహమునఁ బెంచెన్.
