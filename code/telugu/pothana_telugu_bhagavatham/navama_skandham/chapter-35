ఆ జవరాలిఁ జూచి మన మాఁపగ లేక మనోభవార్తుఁడై
యా జనభర్త మున్ను కవి యాడిన మాట దలంచి యైనఁ జే
తోజసుఖంబులం దనిపెఁ ద్రోవఁగవచ్చునె దైవయోగముల్
రాజఁట సద్రహస్యమఁట రాజకుమారిని మాన నేర్చునే?
ఇట్లు యయాతివలన శర్మిష్ఠ గర్భంబై క్రమంబున ద్రుహ్మ్యుండు,
ననువుఁ, బూరువు నన మువ్వురు తనయులం గాంచె; నంత దేవ
యాని తద్వృత్తాంతంబంతయు నెఱింగి, కోపించి, శుక్రుకడకుం జని
క్రోధమూర్ఛిత యై యున్న సమయంబున యయాతి వెంట జని,
“మామకేల చెప్ప మాను సరోజాక్షి
దనుజతనయఁ బొంది తప్పుపడితిఁ
గామినయిన నన్నుఁ గరుణింపు పతిమాట
తండ్రిమాటకంటెఁ దగును సతికి.”
అని పలికి పాదంబుల కెఱిఁగిన న య్యింతి యొడంబడక యుండె;
నంత నది యెఱింగి శుక్రుం డిట్లనియె.
“నామాటఁ ద్రోచి దానవ
భామను బొందితివి ధరణిపాలక! తగవే?
యేమాట యేది రూపము
కాముకులకు లోలుపులకుఁ గలవే నిజముల్.”
అని పలికి “నిన్ను వనితాజనహేయంబయిన ముదిమి పొందెడు”
మని శపియించిన యయాతి యిట్లనియె.
మామా నా పైఁ గోపము
మానూ నీ పుత్రియందు మానవు నాకుం
గామోపభోగవాంఛలు
ప్రేమన్ రమియించి ముదిమిఁ బిదపం దాల్తున్.
అని పలికి యనుఙ్ఞగొని, దేవయానిందోడ్కొని పురంబునకుం జని,
పెద్దకొడుకగు యదువుం బిలిచి యయాతి యిట్లనియె.
“నీ తల్లిం గని నట్టి శుక్రువలనన్ నేఁడీ జరం బొందితిన్;
నా తండ్రీ యదునామధేయ! తనయా! నా వృద్ధతం దాల్పవే;
నీ తారుణ్యము నాకు నీవె; తనివో నిండార గొన్నాళ్ళు నేఁ
జేతోజాతసుఖంబులం దిరిగెదన్ శృంగారినై పుత్రకా!”
అనిన విని తండ్రికి యదుండిట్లనియె.
“కాంతాహేయము దుర్వికారము దురాకండూతి మిశ్రంబు హృ
చ్చింతామూలము పీనసాన్వితము ప్రస్వేదవ్రణాకంపన
శ్రాంతిస్ఫోటకయుక్త మీ ముదిమి వాంఛం దాల్చి నానాసుఖో
పాంతంబైన వయోనిధానమిది యయ్యా! తేర యీ వచ్చునే?
