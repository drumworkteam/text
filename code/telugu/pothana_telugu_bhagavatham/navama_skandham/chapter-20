ఆ ఋతుపర్ణునకు సర్వకాముండును, సర్వకామునకు మద
యంతీ వల్లభుండైన సుదాసుండును, బుట్టె నా రాజశేఖరుని మిత్ర
సహుండును, గల్మాషపాదుండు నని చెప్పుదు రా భూవరుండు
వసిష్ఠుని శాపంబున రాక్షసుడయి, తన కర్మంబున నపత్యుండయ్యె,”
ననిన విని పరీక్షిన్నరేంద్రు డేమి కారణంబున సుదాసునకు గురు
శాపంబు ప్రాప్తంబయ్యె” నని యడిగిన శుకుం డిట్లనియె.
ఆ సుదాసుఁడు వేఁటకై వనంబున కేగి
గర్వించి యొక్క రక్కసునిఁ జంపి
వానితోఁ బుట్టిన వానిఁ బో విడిచిన
వాఁడును దనతోడివాని చావు
పోనీక కపటియై భూపాలుగృహమున
నడబాలతనమున నర్థిఁ గొలిచి
యుండ వసిష్ఠున కుర్వీశుఁ డొక్కనాఁ
డన్నంబు జేయంగ నతనిఁ బనుప
వాఁడు మానవ మాంసంబు వండి తెచ్చి
మునికి వడ్డింపఁ గోపించి ముని నరేంద్రుఁ
బిలిచి మనుజామిషంబును బెట్టి తనుచు
నలుకతో రాక్షసుఁడవు గమ్మని శపించె.
ఇట్లు శపియించి పదంపడి, రాక్షసుండు వండి తెచ్చుటయు,
సుదాసుం డెరుంగమియుఁ దన మనంబున నెఱింగి, వసిష్ఠుఁడు
పండ్రెండేండ్లు రక్కసుండవయి యుండుమని నియమించెను;
అ య్యవసరంబున.
గురువున్ మాఱుశపింతు నంచు జలముల్ గోపంబుతో దోయిటన్
నరనాథుండు ధరింపఁ దత్సతి పతి న్వారింప మిన్నుం దిశల్
ధరయున్ జీవమయంబకా నిఖిలముందాఁ జూచి చల్లెన్ ధరా
వరుఁ డాత్మీయపదంబులం గరపుటీ వాఃపూరముం బొక్కుచున్.
ఇట్లు మిత్రసహుండు గావునఁ గళత్రానుకూలుండై శపియింప
నొల్లక సుదాసుండు రాక్షస భావంబు నొంది, కల్మషవర్ణంబు
లయిన పాదంబులతో నడవులం దిరుగుచు.
ఆఁకట మలమల మాఁడుచు
వీఁక నతం డడవి నున్న విప్ర మిథునముం
దాఁకి తటాలున విప్రునిఁ
గూఁకటి చేఁబట్టి మ్రింగఁ గొనిపోవుతఱిన్.
అంత నా బ్రాహ్మణుని భార్య మోఁదికొనుచుం బెగ్గడిల్లి, డగ్గుత్తికతోఁ
బతికి నడ్డంబు వచ్చి, యేడ్చుచు రాచరక్కసున కిట్లనియె.
“మానుషదేహము గలుగుట
భూనాయక! దుర్లభంబు పుట్టినమీదఁన్
దానముఁ బరోపకారము
భూనుతకీర్తియును వలదె పురుషున కెందున్?
రవి వంశాగ్రణివై సమస్తధరణీరాజ్యాను సంధాయివై
భువనస్తుత్యుఁడవై పరార్థరతివై పుణ్యానుకూలుండవై
వివరంబేమియు లేక నా పెనిమిటిన్ విప్రుం దపశ్శీలు స
త్ప్రవరున్ బ్రహ్మవిదున్ జగన్నుతగుణున్ భక్షింపఁగాఁ బాడియే?
తండ్రీ! మీకు దినేశవంశజులకున్ దైవం బగున్ బ్రాహ్మణుం
డండ్రా మాటలు లేవె? భూమిసుర గోహత్యాభిలాషంబు గై
కొండ్రే మీ యటువంటి సాధువులు? రక్షోభావ మిట్లేల? మీ
తండ్రిం దాతలఁ బూర్వులం దలఁపవే ధర్మంబునుం బోఁగదే.
అన్నా! చెల్లెల నయ్యెదన్; విడువు నీకన్నంబు బెట్టింతు; నా
హృన్నాథున్ ద్విజు గంగికుఱ్ఱి నకటా! హింసింప నేలయ్య? నీ
వెన్నం డింతులతోడఁ బుట్టవె? నిజం బిట్టైన మున్ముట్ట నా
పన్నన్ నన్ను శిరంబు ద్రుంచి మఱి మత్ప్రాణేశు భక్షింపవే.”
అని కరుణ పుట్ట నాడుచు
వనితామణి పలవరింప వసుధాదేవుం
దినియె నతఁడు పులి పశువుం
దిను క్రియ శాపంబు కతన ధీరహితుండై.
అంత నా బ్రాహ్మణి గోపించి “కామార్తనయిన నాదు పెనిమిటిని
భక్షించితివిగావున నీవు నెలఁతలంబొందఁ జేరినవేళ మరణంబుఁ
బొందు” మని కల్మాషపాదుని శపించి, పతిశల్యంబులతో నగ్నిప్రవే
శంబు జేసి సుగతికిం జనియె; నంతఁ బండ్రెండేండ్లు చనిన నా రాజు
మునిశాపనిర్ముక్తుండై.
రతులకొఱకు నాలి రావింప నదియును
బెదరి విప్రసతి శపించు టెఱిఁగి
మగని నడ్డపెట్టి మైథునకర్మంబు
మాన్చె సతుల గోష్ఠి మానె నతడు.
అది కారణంబుగఁ బుత్రా
భ్యుదయము లేదా సుదాసభూపాలునకుం
దదనుమతి న వ్వసిష్ఠుఁడు
మదయంతికిఁ గడుపుజేసె మదనక్రీడన్.
ఇట్లు సుదాసుని భార్య యగు మదయంతి వసిష్ఠునివలన గర్భిణి
యై యేడేండ్లు గర్భంబు ధరించి నీళ్ళాడ సంకటపడుచున్న
వసిష్ఠుండు వాఁడి యగు నశ్మంబున నా గర్భంబుఁ జీరిన నశ్మకుం
డను కుమారుండు పుట్టె; నతనికి మూలకుండు పుట్టె; నతండు.
వీరుఁడగు పరశురాముఁడు
ఘోర కుఠారమున నృపులఁ గూలుచు వేళన్
నారీజనములు దాఁచిన
నారీకవచుం డనంగ నలి నుతి కెక్కెన్.
