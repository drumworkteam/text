ఒక యెలదోటఁలోనొకవీథి నొకనీడఁ
గుచకుంభముల మీఁదఁ కొంగుఁ దలఁగఁ
గబరికాబంధంబుఁ గంపింప నుదుటిపైఁ
జికురజాలంబులు జిక్కుపడఁగ
ననుమానమై మధ్య మల్లాడఁ జెక్కులఁ
గర్ణకుండల కాంతి గంతు లిడఁగ
నారోహభరమున నడుగులుఁ దడఁబడ
దృగ్దీప్తి సంఘంబు దిశలఁ గప్ప
వామకరమున జాఱిన వలువఁ బట్టి
కనక నూపుర యుగళంబు గల్లనంగఁ
గంకణంబుల ఝణఝణత్కార మెసఁగ
బంతిచే నాడు ప్రాయంపుటింతిఁ గనియె.
కని మున్ను మగువ మరగి సగమయిన మగవాఁ డమ్మగువ వయో
రూప గుణ విలాసంబులు దన్ను నూరింపం గనుఱెప్ప వ్రేయక
తప్పక చూచి మెత్తనయిన చిత్తంబున.
"ఈ కాంతాజనరత్న మెవ్వరిదొకో? యీ యాడురూపంబు ము
న్నే కల్పంబుల యందుఁ గాన; మజుఁ డీ యింతిన్ సృజింపంగఁ దా
లేకుం టెల్ల నిజంబు; వల్లభత నీ లీలావతిం జేరఁగా
నే కాంతుండుఁ గలండొ? క్రీడలకు నాకీ యింతి సిద్ధించునే?
అని మఱియుం జెఱకువిలుతుని మెఱవడిఁ దరపిన నెఱ బిరుదు
వెఱంగుపడం దెఱవ దుఱిమికొనిన తుఱుము బిగిముడి వదలి కదలి
భుజముల మెడల నొడల నదరి చెదరిన కురులు నొసలి మృగమద
తిలకంపుటసలు మసల, విసవిస నగుమొగము మెఱుంగులు దశ
దిశలం బసలు కొలుపఁ, జిఱునగవు మెఱయ, నునుఁ జెమటం
దడంబడి పులకరములు గులకరములు గొన, హృదయానంద కందం
బగు కందుకంబు గరారవిందంబునం దమర్చి, యక్కునం జేర్చి,
చెక్కున హత్తించి, చుబుకంబు మోపి, చూచుకంబులం గదియించి,
నఖంబుల మీటుచు, మెల్లమెల్లన గెల్లాడు కరకమలంబులం గనక
మణి వలయంబులు ఝణఝణ యనం గుచకలశంబు లొండొంటి
నొరయ, నెడమఁ గుడిం దడంబడఁ గ్రమ్మన నెగురఁ జిమ్ముచు, నెగురఁ
జిమ్మి తనకుఁదానె కొన్ని చిన్నపన్నిదంబులు చేసికొని బడుగు నడు
ము బెడఁకి వడవడ వడంక నఱితి సరులుఁ గలయంబడఁ దిరుగుచు,
తిరుఁగు నెడఁ బెనఁకువలుగొనఁ జెవుల తొడవుల రుచులు గట
ముల నటనములు సలుపఁ బవిరి తిరిగి యొడియుచు, నొడిచి కెలం
కులన్ జడియుచు, జడిసి జడను పడక వలువ నెలవు వదలి
దిగంబడం, గటిస్థలంబునఁ గాంచీ కనకమణి కింకిణులు మొరయఁ
జరణకటకమ్ములు గల్లుగల్లుమనం, గరకంకణమణి గణములు
మెఱయ మితితప్పిన మోహాతిరేకం బుప్పొంగ వెనుకొని యుఱుకి
పట్టుచుఁ, బట్టి పుడమిం బడవైచి, పాటు వెంటన మింటికెగసి గెంటక
కరంబునం గరంబు దిరంబయి పలు మఱు నెగయ నడుచుచు,
నెగయు నెడం దిగంబడు తఱిని నీలంపు మెఱుంగు నిగ్గుసోగ పగ్గం
బుల వలలువైచి రాఁ దిగిచిన పగిది వెనుకొనంగ, విలోకన జాలం
బులు నిగిడించుచు, మగిడించుచుఁ గర లాఘవంబున నొకటి, పది,
నూఱు, వేయి చేసి నేర్పులు వాటించుచు, నరుణ చరణకమల రుచుల
నుదయ శిఖరి శిఖర తరణి కరణి చేయుచు, ముఖచంద్ర చంద్రికలఁ
జంద్రమండలంబులు గావించుచు, నెడనెడ నురోజ దుర్గ నిర్గత చేలాం
చలంబు జక్క నొత్తుచుం, గపోలఫల కాలోల ఘర్మ జలబిందు
బృందంబుల నఖాంకురంబుల నోసరించుచు, అరుణాధరబింబఫల
భ్రాంత సమాగత రాజకీరంబులం జోపుచు, ముఖసరోజ పరిమళా
సక్త మత్త మధుపంబుల నివారించుచు, మందగమనాభ్యాస కుతూ
హలాయత్త మరాళ యుగ్మంబులకుం దలంగుచు, విలాస వీక్షణా
నందిత మయూర మిథునంబులకు నెడగలుగుచుఁ, బొదఱిండ్ల యీ
ఱములకుం బోక మలంగుచు, కరకిసలయాస్వాద కాముక కలకంఠ
దంపతులకు దూరమగుచు, దీఁగ యుయ్యెలల నూగుఁచు, మాధవీ
మండపంబు లెక్కుచుఁ, గుసుమరేణు పటలంబుల గుబ్బళ్ళు ప్రాకుచు
మకరందస్యంద బిందుబృందంబు నుత్తరించుచుఁ, గృతక శైలం
బుల నారోహించుచుఁ, బల్లవ పీఠంబులం బథిశ్రమంబు పుచ్చుచు,
లతాసౌధభాగంబులఁ బొడచూపుచు, నున్నత కేతకీ స్తంభంబుల
నొరగుచుఁ, బుష్పదళ ఖచిత వాతాయనంబులం దొంగిచూచుచుఁ,
గమల కాండ పాలికల నాలంబించుచుఁ, జంపక గేహళీ మధ్యంబుల
నిలువంబడుచుఁ, గదళికాపత్ర కవాటంబుల నుద్ఘాటించుచుఁ, బరాగ
నిర్మిత సాలభంజికా నివహంబుల నాదరించుచు, మణికుట్టిమం
బుల మురియుచుఁ, జంద్రకాంత వేదికల నొలయుచు, రత్నపంజర
శారికానివహంబులకుం జదువులు చెప్పుచుఁ, గోరిన క్రియంజూచుచు
చూచిన క్రియ మెచ్చుచు, మెచ్చిన క్రియ వెఱఁగు పడుచు, వెఱఁగు
పడిన క్రియ మఱచుచు, మఱవక యేకాంతం బగు న వ్వనాంతం
బున ననంత విభ్రమంబుల జగన్మోహినియై విహరించుచు నున్న
సమయంబున.
వాలుఁగంటి వాఁడి వాలారుఁజూపుల
శూలి ధైర్యమెల్లఁ గోలుపోయి
తఱలి యెఱుకలేక మఱచె గుణంబుల
నాలి మఱచె నిజగణాలి మఱచె.
అప్పుడు
ఎగురవైచి పట్ట నెడలేమి చే దప్పి
వ్రాలు బంతి గొనంగ వచ్చునెడను
బడతి వలువ వీడి పడియె మారుతహతిఁ
జంద్రధరుని మనము సంచలింప.
రుచిరాపాంగిని వస్త్రబంధనపరన్ రోమాంచ విభ్రాజితం
గుచభారానమితం గరద్వయపుటీ గూఢీకృతాంగిం జల
త్కచ బంధం గని మన్మథాతురత నాకంపించి శంభుండు ల
జ్జ చలింపం దనకాంత చూడఁ గదిసెం జంద్రాస్య కేల్దమ్మికిన్.
పదము చేరవచ్చు ఫాలక్షుఁ బొడగని
చీర వీడిపడిన సిగ్గుతోడ
మగువ నగుచుఁ దరుల మాటున డాఁగెను
వేల్పుఱేఁడు నబల వెంటఁ బడియె.
ప్రబలోత్కరిణిం గరీంద్రుఁడు రమింపన్ వచ్చు లీలన్ శివుం
"డబలా పోకుము పోకుమీ" యనుచు డాయం బాఱి కెంగేలఁ ద
త్కబరీ బంధము పట్టి సంభ్రమముతోఁ గౌగిళ్ళ నోలార్చె నం
త బహిః ప్రక్రియ నెట్టకేనిఁ గదియం దద్బాహునిర్ముక్త యై.
వీడి వెన్నున నాడు వేణీభరంబుతో
జఘన భారాగత శ్రాంతితోడ
మాయావధూటి యై మరలిచుచుచుఁ బాఱు
విష్ణు నద్భుతకర్ము వెంటఁదగిలి
యీశాను మరల జయించె మరుం డనఁ
గరిణి వెన్కను కరి కరణిఁ దాల్చి
కొండలు నేఱులుఁ గొలఁకులు వనములు
దాఁటి శంభుఁడు చనం దన్మహాత్ము
నిర్మలామోఘ వీర్యంబు నేలమీఁదఁ
బడిన చోటెల్ల వెండియుఁ బైడి యయ్యె
ధరణి వీర్యంబు పడఁ దన్నుఁదా నెఱింగి
దేవ మాయా జడత్వంబు దెలిసె హరుఁడు.
జగదాత్మకుఁడగు శంభుఁడు
మగిడెను హరి నెఱిఁగి తనదు మాహాత్మ్యమునన్
విగతత్రపుఁడై నిలిచెను
మగువతనం బుడిగి హరియు మగవాఁ డయ్యెన్.
కాము గెలువవచ్చుఁ గాలారి గావచ్చు
మృత్యుజయముఁ గలిగి మెఱయవచ్చు
నాఁడువారి చూపుటంపఱ గెలువంగ
వశము గాదు త్రిపురవైరి కైన.
ఇట్లు పురుషాకారంబు వహించిన హరి హరున కిట్లనియె.
"నిఖిలదేవోత్తమ! నీ వొక్కరుఁడు దక్క
నెవ్వఁడు నా మాయ నెఱుఁగ నేర్చు?
మానిని యైన నా మాయచే మునుఁగక
ధృతి మోహితుండవై తెలిసి తీవు
కాలరూపంబునఁ గాలంబుతోడ నా
యందును నీ మాయ యధివసించు
నీ మాయ నన్ను జయింప నేరదు నిజ
మకృతాత్ములకు నెల్ల ననుపలభ్య
మిపుడు నీ నిష్ఠ పెంపున నెఱిఁగి" తనుచు
సత్కరించిన సఖ్యంబు చాల నెఱిపి
దక్షతనయ గణంబులుఁ దన్నుఁ గొలువ
భవుఁడు విచ్చేసెఁదగ నిజ భవనమునకు.
పారావారము ద్రచ్చుచో గిరి సముద్యద్భారమై కచ్ఛ పా
కారుండైన రమేశువర్తనము నాకర్ణింపఁ గీర్తింప సం
సారాంభోనిధిలో మునుంగు కుజనుల్ సంశ్రేయముం బొంది వి
స్తారోదార సుఖంబుం జెందుదురు తథ్యం బెంతయున్ భూవరా!
ఎలమిన్ దైత్యుల నాఁడురూపమున మోహింపించి పీయూషముం
జలితాపన్నులకున్ సురోత్తములకుం జక్కన్ విభాగించి ని
ర్మల రేఖన్ విలసిల్లు శ్రీవిభునిఁ దన్మాయావధూరూపముం
దలఁతున్ మ్రొక్కుదు నాత్మలోన దురితధ్వాంతార్క రూపంబుగన్.
అని చెప్పి శుకుం డిట్లనియె.
