స్వారోచిషుం డన సప్తార్చిబిడ్డఁడు
మనువు; వానికి నా ద్యుమత్సుషేణ
రోచిష్మదాదు లారూఢ పుత్రులు ధాత్రి
నేలిరి; రోచనుఁ డింద్రుఁ డయ్యె;
అధికులు తుషితాదు లమరు లూర్జస్తంబ
ముఖ్యు లాఢ్యులు సప్తమునులు నాఁడు;
వేదశిరుం డను విప్రుని దయితకుఁ
దుషితకుఁ బుత్రుఁడై తోయజాక్షుఁ
డవతరించెను విభుఁ డన నశీత్యష్ట స
హస్ర మునులు నధికు లయినవారు;
ఘను లనుగ్రహింపఁ గౌమారక బ్రహ్మ
చారి యగుచు నతఁడు సలిపె వ్రతము.
తదనంతరంబ.
