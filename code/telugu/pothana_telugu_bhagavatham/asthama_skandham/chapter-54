జననాథ సంఙ్ఞయు ఛాయయు ననువారు
గల రర్కునకు విశ్వకర్మతనయ
లిరువురు వల్లభ లిటమున్న చెప్పితిఁ
బరఁగు దృతీయము బడబ యనఁగ
సంఙ్ఞకు యముఁడును శ్రాద్ధదేవుండును
యమునయుఁ బుట్టిరి హర్ష మెసఁగ;
ఛాయకుఁ దపతియు సావర్ణియును శనీ
శ్వరుఁడునుఁ గలిగిరి; సంవరణుఁడు
దపతి నాలిఁగఁ గైకొనెఁ దా వరించె;
యశ్వి యుగళంబు బడబకు నవతరించె;
వచ్చు నష్టమ వసువు సావర్ణి వాఁడు
తపము చేయుచునున్నాఁడు ధరణినాథ!
ఒకపరి చూచిన వెండియు
నొకపరి చూడంగ లేకయుండు సిరులకై
యొక నొకని చేటు వేళకు
నొకఁ డొక్కఁడు మనువుఁ గాచి యుండు నరేంద్రా!
సూర్యసావర్ణి మన్వంతరంబున నతని తనయులు నిర్మోహ విరజ
స్కాద్యులు రాజులును; సుతపోవిరజోమృత ప్రభు లనువారు దేవత
లును గాఁగలరు; గాలవుండును, దీప్తిమంతుండును, బరశురాముం
డును, ద్రోణపుత్రుఁడగు నశ్వత్థామయుఁ, గృపుండును, మజ్జనకుం
డగు బాదరాయణుండును, ఋష్యశృంగుండును సప్తర్షు లయ్యెదరు;
వార లిప్పుడుఁ దమతమ యోగబలంబుల నిజాశ్రమ మండలంబులఁ
జరియించు చున్నవారు; విరోచన నందనుం డగు బలి యింద్రుం
డయ్యెడు" నని చెప్పి శుకుం డిట్లనియె.
బలిమున్ను నాకంబు బలిమిమైఁ జేకొన్న
వామనుండై హరి వచ్చి వేఁడఁ
బాదత్రయం బిచ్చి భగవన్నిబద్ధుఁడై
సురమందిరము కంటె సుభగమైన
సుతల లోకంబున సుస్థితి నున్నాఁడు
వెతలేక యట మీఁద వేదగుహికి
నా సరస్వతికిఁ దా నట సార్వభౌముండు
నాఁ బ్రభువయి హరి నాకవిభునిఁ
బదవిహీనుఁ జేసి బలిఁదెచ్చి నిలుపును;
బలియు నిర్జరేంద్రు పదము నొందు;
నింద్రపదము హరకి నిచ్చిన కతమున
దానఫలము చెడదు ధరణినాథ!
