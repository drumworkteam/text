అప్పుడు జగజ్జనకుండగు న ప్పరమేశ్వరుండు దరహసిత ముఖ
కమల యగు న క్కమల కి ట్లనియె.
"బాలా! నా వెనువెంటను
హేలన్ వినువీథినుండి యేతెంచుచు నీ
చేలాంచలంబుఁ బట్టుట
కాలో నేమంటి నన్ను నంభోజముఖీ!
ఎఱుఁగుదు తెఱవా! యెప్పుడు
మఱవను సకలంబు నన్ను మఱచిన యెడలన్
మఱతు నని యెఱిఁగి మొఱఁగక
మఱవక మొఱ యిడిర యేని మఱి యన్యములన్."
అని పలికిన నరవింద మందిర యగు న య్యిందిరాదేవి మందస్మిత
చంద్రికా సుందర వదనారవింద యగుచు ముకుందున కి ట్లనియె.
"దేవా! దేవర యడుగులు
భావంబున నిలిపి కొలచు పని నా పని గా
కో వల్లభ! యే మనియెద
నీ వెంట వచ్చుచుంటి నిఖిలాధిపతీ!
దీనుల కుయ్యాలింపను
దీనుల రక్షింప మేలు దీవనఁ బొందన్
దీనావన! నీ కొప్పును.
దీనపరాధీన! దేవదేవ! మహేశ!"
అని మఱియును సముచిత సంభాషణంబుల నంకించుచున్న య
ప్పరమ వైష్ణవీరత్నంబును సాదర సరస సల్లాప మందహాస పూర్వ
కంబుగా నాలింగనంబు గావించి సపరివారుండై గరుడ గంధర్వ సిద్ధ
విబుధగణ జేగీయమానుండై గరుడారూఢుం డగుచు హరి నిజసద
నంబునకుం జనియె" నని చెప్పి శుకయోగీంద్రుం డిట్లనియె.
