నా నేర్చుకొలది మీకును
మానుగ విభజించి యిత్తు; మానుఁడు శంకన్
కా నిం డనవుడు నిచ్చిరి
దానవు లమృతంపుఁ గడవఁ దరుణీమణికిన్.
ఆ శాంతా లోకనములు
నా శీతల భాషణములు నా లాలితముల్
రాశి పరంపర లగుచుం
బాశములై వారి నోళ్ళు బంధించె నృపా!
ఇట్లు సుధాకలశంబు కేల నందికొని మందస్మిత భాషణంబుల సుందరీ
రూపుఁ డగు ముకుందుండు "మేలుఁ గీ డనక నేనుఁ బంచి యిచ్చిన
తెఱంగున నంగీకరించుట కర్తవ్యం" బనవుడు "నగుంగాక" యని సు
రాసుర దైత్యదానవ సమూహం బుపవసించి కృతస్నానులై హోమంబు
లాచరించి విప్రులకు గోభూహిరణ్యాది దానంబులు చేసి తదాశీః
ప్రవచనంబులు గై కొని ధవళపరిధాను లై గంధమాల్య ధూపదీపాలం
కృతం బగు కనకరత్నశాలా మధ్యంబునఁ బ్రాగగ్రకుశ పీఠంబులం
బూర్వ దిశా ముఖులై పంక్తులుఁ గొని యున్న సమయంబున.
శ్రోణీభర కుచయుగ భర
వేణీభరములను డస్సి వివిధాభరణ
క్వాణ యయి యువిద వచ్చెను
బాణి సరోజమున నమృతభాండముఁ గొంచున్.
భాసుర కుండల భాసిత
నాసాముఖ కర్ణ గండ నయనాంచల యై
శ్రీసతి యగు సతిఁ గని దే
వాసుర యూధంబు మోహ మందె నరేంద్రా!
అప్పుడు
అసురుల కమృతము పోయుట
పొసగదు పాములకుఁ బాలు పోసిన మాడ్కిన్
దొసఁగగు నంచును వేఱొక
దెసఁ గూర్చుండంగఁ బెట్టె దేవాహితులన్.
ఇట్లు రెండు పంక్తులుగా నేర్పరచి.
"వేగిర పడకుడీ వినుఁడు దానవులార!
తడవు చేయక వత్తు దైత్యులార!
యటు ప్రక్కఁ గూర్చుండుఁ" డని కన్ను లల్లార్చి
చనుగవ పయ్యెద జాఱఁ దిగిచి
వదినె మఱందలి వావులు కల్పించి
మర్మంబు లెడలించి మఱుఁగు జేసి
మెల్లని నగవుల మేనులు మఱపించి
కడు జాణ మాటలఁ గాకు పఱచి
యసుర వరుల నెల్ల నడకించి సురలను
"దడవు జేయ వలదు; ద్రావుఁ" డనుచు
వచ్చు కొలఁది నమృతవారి విభాగించెఁ
దరుణి దివిజు లెల్లఁ దనిసి పొగడ.
అ య్యవసరంబున.
మనకు వేల్పులకును మందట లేకుండఁ
బంచి పెట్టెద నని పడఁతి పూనెఁ
దానేల తప్పును? తప్పదు తరళాక్షి
గాక రమ్మనుచు గడకఁ బిల్వ
మఱుమాట లాడదో మఱి చూడకుండునో
చను గవఁ గప్పునో చాలు ననుచు
నొండాడఁ గలుగుచు నొక్కింత సొలయునో
మనయెడఁ గందునో మగువ యనుచు
నెలతఁ చూడ్కి గముల నీరై కరంగుచుఁ
బ్రణయ భంగ భీతి బద్ధు లగుచు
నూరకుండ్రు గాని "యువిద తే తె" మ్మని
యడుఁగ జాలరైరి యసుర వరులు.
