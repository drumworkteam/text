కని దానవేంద్రుని హయమేధ వాటి దఱియం జొచ్చు న య్యవసరం
బున.
శంభుఁడో హరియో పయోజభవుఁడో చండాంశుఁడో వహ్నియో
దంభాకారత వచ్చెఁ గాక ధరణిన్ ధాత్రీసురుం డెవ్వడీ
శుంభద్యోతనుఁ డీ మనోఙ్ఞ తనుఁ డంచున్ విస్మయభ్రాంతులై
సంభాషించిరి బ్రహ్మచారిఁ గని తత్సభ్యుల్ రహస్యంబుగన్.
గుజగుజలు పోవువారును
గజిబిజిఁ బడువారు చాలఁ గలకల పడుచున్
గజిబిజి యైరి సభాస్థలిఁ
బ్రజ లెల్లను బొట్టివడుగు పాపని రాకన్.
ఆ సమయంబున బలిసభామండపంబుఁ దఱియం జొచ్చి.
చవులుగాఁ జెవులకు సామగానంబులు
చదువు నుద్గాతల చదువు వినుచు
మంత్ర తంత్రార్థ సంబంధభావములు పే
ర్కొనెడి హోతలతోడఁ గూడికొనుచు
హోమకుండంబులం దున్న త్రేతాగ్నుల
వెలిఁగించు యాజక వితతిఁ గనుచు
దక్షులై బహువిధాధ్వర విధానంబులు
చెప్పెడు సభ్యులఁ జేరఁ జనుచుఁ
బెట్టుగోరెడు వేడుక పట్టుపఱుచు
నదితి పుట్టువు లచ్చికి నాటపట్టు
కోరి చరియించె సభలోనఁ గొంతఁదడవు
పుట్టు వెన్నఁడు నెఱుగని పొట్టివడుఁగు.
మఱియును.
వెఱచుచు వంగుచు వ్రాలుచు
నఱిముఱిఁ గబురులకుఁ జనుచు హరిహరి యనుచున్
మఱుఁగుచు నులుకుచు దిఱదిఱఁ
గురుమట్టపుఁ బడుచు వడుగుఁ గొంత నటించెన్.
కొందఱతోఁజర్చించును
గొందఱతో జటలు చెప్పు గోష్ఠిం జేయుం
గొందఱతోఁ దర్కించును
గొందఱతో ముచ్చటలాడుఁ; గొందఱ నవ్వున్.
మఱియు ననేక విధంబుల నందఱకు నన్ని రూపులై వినోదించుచు.
వెడవెడ నడకలు నడచుచు
నెడనెడ నడు గిడక నడరి యిల దిగఁబడగా
బుడిబుడి నొడువులు నొడువుచుఁ
జిడిముడి తడఁబడగ వడుగు చేరెన్ రాజున్.
ఇట్లు డగ్గఱి మాయాబిక్షుకుండు రక్షోవల్లభుం జూచి యి ట్లనియె.
"ఇతఁడే దానవచక్రవర్తి సురలోకేంద్రాగ్నికాలాది ది
క్పతి గర్వాపనయనప్రవర్తి, గతలోభస్ఫూర్తి, నానా మఖ
వ్రతదాన ప్రవణానువర్తి, సుమనోరామామనోఖేదనో
ద్ధత చంద్రాతపకీర్తి, సత్యకరుణా ధర్మోల్లసన్మూర్తి దాన్."
అని కుశ పవిత్రాక్షత సంయుతం బయిన దక్షిణహస్తంబు సాఁచి
యి ట్లనియె.
"స్వస్తి జగత్త్రయీ భువన శాసన కర్తకు హాసమాత్ర వి
ద్వస్త నిలింపభర్తకు, నుదారపద వ్యవహర్తకున్, మునీం
ద్రస్తుత మంగళాధ్వర విధాన విహర్తకు, నిర్జరీగళ
న్యస్త సువర్ణసూత్ర పరిహర్తకు, దానవలోక భర్తకున్."
అని దీవించి కరచరణాద్యవయవంబులు ధరించిన వేదరాశియుం
బోలె ముందట నకుటిలుండును, జటిలుండును, సదండఛత్రుండునుఁ,
గక్షలంబిత బిక్షాపాత్రుండునుఁ, గరకలిత జల కమండలుండును,
మనోహరవదన చంద్రమండలుండును, మాయావాదన నటుండును
నగు వటునిం గని దినకర కిరణ పిహితంబులైన గ్రహంబుల చందం
బునఁ దిరోహితులై భృగువులుఁ గూర్చున్న యెడల లేచి క్షేమం
బడిగి తియ్యని మాటల నాదరించిరి; బలియును నమస్కరించి తగిన
గద్దియ నునిచి, పాదంబులుఁ దుడిచి తన ప్రాణవల్లభ పసిండి గిండి
యల నుదకంబు పోయ వడుగు కొమరుని చరణంబులఁ గడిగి తడి
యొత్తి తత్సమయంబున.
వటుని పాద శౌచవారి శిరంబునఁ
బరమ భద్ర మనుచు బలి వహించె
నే జలము గిరీశుఁ డిందుజూటుఁడు దేవ
దేవుఁ డుద్వహించె ధృతి శిరమున.
