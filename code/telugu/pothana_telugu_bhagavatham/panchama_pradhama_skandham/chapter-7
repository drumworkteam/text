ధరణీసురులును మంత్రులుఁ
బరివారము హితులుఁ బ్రజలు బాంధవులును సు
స్థిరమతి నా బాలకునిం
గర మనురాగమున రాజుగాఁ జూచి రిలన్.
పురుహూతుఁ డతని మహిమలు
సరగున విని చిత్తమునకు సహ్యము గామిం
బరికించి ఋషభఁ డేలెడి
ధరణి ననావృష్ఠి మిగుల దట్టము చేసెన్.
అది యెఱింగి ఋషభుఁ డంతట యోగ మా
యా బలంబు కతన నఖిల రాజ్య
మందుఁ గురియఁ జేసె నత్యంత సంపూర్ణ
వృష్టి దినదినంబు వృద్ధిఁ బొంద.
ఇట్లు ఋషభుండు పురందరుండు చేయు దౌష్ట్యంబునకు నవ్వి యజ
నాభం బను తన మండలంబు సుభిక్షంబుగాఁ జేసె; నాభియుం దన
కోరిన చందంబునం బుత్రుండు జనియించి వర్థిల్లుటకు సంతసిల్లి తన
చేత నంగీకరింపంబడు నరలోక ధర్మంబు గల పుండరీకాక్షుని మాయా
విలసితంబునం జేసి "బాలకా! నా తండ్రి!" యని మోహంబున నుప
లాలించుచుఁ బ్రజానురాగంబున సర్వ సమ్మతుం డయిన పుత్రుని
సమయ సేతు రక్షణంబునకుఁ బూజ్యంబయిన రాజ్యంబునం దభిషిక్తుం
జేసి భూసురులకుఁ బ్రధానవర్గంబునకు నప్పగించి మేరుదేవిం గూడి
నరనారాయణ స్థానం బయిన బదరికాశ్రమంబునకుం జని యచ్చట
మహాయోగసమాధిచే నర నారాయణాఖ్యుండుఁ బురుషోత్తముండు
నగు వాసుదేవు నారాధించి క్షీణదేహుండై యా నాభి హరి తాదా
త్మ్యంబు నొందె; అంత.
సరసత నే నృపాలకుని జన్మమునందును భూసురోత్తముల్
సరసిజనాభునిం దగఁ బ్రసన్నతఁ బెట్టిన నంత మెచ్చి యీ
శ్వరుఁడు దనంత గర్భమున వచ్చి తనూభవుఁడై జనించె, నా
నరపతి నాభికిన్ సరి యనం దగునే నరనాథ! యన్యులన్.
అంత.
