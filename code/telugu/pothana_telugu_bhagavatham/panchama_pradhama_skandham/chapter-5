"జనకుం డిట్లు విరక్తుఁడైనను దదాఙ్ఞం జేసి యాగ్నీధ్రుఁ డే
పున ధర్మ ప్రతి పాలనుం డగుచు జంబూ ద్వీపము న్నేలుచుం
దన సత్పుత్రులమాడ్కి నెల్ల ప్రజలం దాత్పర్య చిత్తంబునన్
ఘనతం బ్రోచె ననేకకాల మిలఁ బ్రఖ్యాతంబుగా భూవరా!
ఇట్లగ్నీధ్రుండు రాజ్యంబు చేయుచు నొక్కనాఁడు పుత్రకాముండై
మందరాద్రి సమీపంబున నఖిలోపచారంబుల నేకాగ్రచిత్తుండై యర్చిం
చినం గమలసంభవుండు సంతసిల్లి తన సమ్ముఖంబున సంగీతంబు
చేయు పూర్వచిత్తి యను నప్సరోంగనం బంపుటయు నా యప్సరోం
గన చనుదెంచి రమణీయ వివిధ నిబిడ విటపి విటప సమాశ్లిష్ట
సమీప సువర్ణ లతికారూఢస్థల విహంగమ మిథునోచ్ఛార్యమాణ
షడ్జాది స్వరంబులచే బోధ్యమాన సలిలకుక్కుట కారండవ బక కల
హంసాది విచిత్ర కూజిత సంకులంబు లయిన నిర్మలోదక కమలాకరం
బులుగల తదాశ్ర మోపవనంబు నందు విహరించుచు విలాస విభ్రమ
గతివిశేషంబులం జలనంబు నొందు స్వర్ణ చరణాభరణస్వనం బ న్నర
దేవ కుమారుం డాలించి యోగ సమాధింజేసి ముకుళితనేత్రుండై
యుండి యల్లన కనువిచ్చి చూచి తన సమీపంబున మధుకరాంగన
యుంబోలెఁ బుష్పాఘ్రాణంబు చేయుచు దేవమానవుల మనోనయ
నంబుల కాహ్లాదంబు బుట్టించుచున్నగతి విహార వినయావలోకన
సుస్వరావయవంబుల మన్మథ శరపరంపరంల నొందించుచు ముఖ
కమల విగళితామృత సమానహాసభాషణామోదమదాంధంబు లయిన
మధుకర మిథునంబుల వంచించి, శ్రీఘ్ర గమనంబునం జలించు కుచ
కచమేఖలలు గల దేవిం గనుంగొని చిత్తచలనంబునొంది మన్మథపర
వశుండై జడుని చందంబున ని ట్లనియె.
"సతి నీ వెవ్వతె వీ ప
ర్వతమున కేమైనఁ గోరివచ్చిన వనదే
వతవో? శారదవో? రతి
పతి పంచిన మాయవో? తపస్సారమవో?
అంగజుఁ డెక్కుడించిన శరాసనమున్ ధరియించి యంత నా
యంగజు వేఁట మానవమృగావళి సూటిగఁ నేచు దానవో?
రంగగు నీ నిజాకృతి తెఱం గెఱుఁగంగ నిజంబు పల్కుమా
యంగన నిన్నుఁ గన్గొనిన యంత ననంగుఁడు సందడించెడున్.
పొలుపగుచున్న విలాసం
బుల నంగజు బాణములను బోలెడి నీ చం
చల సత్కటాక్షవీక్షణ
ముల నెవ్వని నింతి చిత్తమునఁ గలఁచెదవే?
చెదరఁగ వేదముల్ చదువు శిష్యులపైఁ దగఁ బుష్పవృష్టి స
మ్మదమున నంతలోఁ గురియు మాడ్కిని మన్మథసామగానముల్
చదివెడు శిష్యులో యనఁగ షట్పదపంక్తులు చేరి మ్రోయఁగాఁ
బదపడి మీఁద రాలుఁ గచభారము నందుల జాఱు క్రొవ్విరుల్.
అందియలు టిట్టిభంబుల
చందమునం బాదపంకజంబుల యందున్
యందంద మ్రోయుచును నా
డెందంబునఁ దగిలి సందడించెడిఁ దరుణీ!
పాయక కదంబ పుష్ప
చ్ఛాయం గల వస్త్రకాంతి చల్లెడుఁ గంటే
యా యెడ నితంబరోచులు
గాయుచు నెడతెగక తఱిమి కప్పెడుఁ దన్వీ!
నిరతము నీ తనుమధ్యముఁ
గర మరుదుగ నరసి చూడఁ గానంబడ; దీ
కరికుంభంబులఁ బోలెడి
గురు కుచముల నెట్లు నిలుపు కొంటి లతాంగీ!
పొంకములగు కుచములపైఁ
గుంకుమ పంకంబుఁ బూసికొని వాసనలం
గొంకక వెదచల్లెడు నీ
బింకం బగు చన్నుదోయి పెంపో! సొంపో!
ఏ లోకంబున నుండి వచ్చితివి? నీ విచ్చోటికిన్ మున్ను నే
నే లోకంబునఁ జెప్పఁ జూప నెఱుఁగ న్నీ సుందరాకారము
న్నీ లాలిత్యము లీ వినోదములు నీ కిట్లొప్పునే? కామినీ!
భూలోకంబున కెట్లు వచ్చితివి నా పుణ్యం బగణ్యంబుగన్?
హాసావలోకనంబుల
భాసిల్లెడు నీ ముఖంబు పలుమఱు నిపుడే
యాసలు పుట్టింపఁగ నే
నాసగొనెద నిన్నుఁ జూచి యంబుజనేత్ర!
కందులేని యిందుకళ మించి నెమ్మోము
కాంతి యుక్త మగుచుఁ గానుపించెఁ
గాన విష్ణుకళయుఁ గాఁబోలు నని నా మ
నంబునందుఁ దోఁచె నళిననేత్ర!
పటుతాటంక రథాంగ యుగ్మమునకుం బల్మాఱు భీతిల్లుచున్
నటనం బందెడు గండుమీనములతో నాసన్న నీలాలకో
త్కట భృంగావళితో ద్విజావళి లసత్కాంతిన్ విడంబించు మా
ఱట కాసారముఁ బోలి నెమ్మొగము దా రంజిల్లు నత్యున్నతిన్.
కరువలిఁ బాయు వస్త్రమును గట్ట నెఱుంగవు; చూడ్కి దిక్కులం
బఱపుచుఁ జంచరీకముల భాతిఁ జెలంగెడు కంధరంబునం
బొరలెడు ముక్తకేశభరముం దుఱుమంగఁ దలంప; విప్పు డి
ట్లరుదుగ రత్నకందుక విహారము సల్పెడు సంభ్రమంబునన్."
మఱియు ని ట్లనుఁ "దపోధనులగు వారల తపంబులను నీ రూపంబున
నపహ్నవించిన దాన; వీ చక్కదనం బేమి తపంబున సంపాదించితివి?
నా తోడం గూడి తపంబు చేయుము; సంసారంబు వృద్ధిఁ బొందం
జేయుము; పద్మాసనుండు నాకుం బ్రత్యక్షంబై నిన్ను నిచ్చినవాఁడుఁ;
గావున నిన్ను విడువంజాలను; నీ సఖీజనంబులు నా వాక్యంబులకు
ననుకూలింతురుగాక; నీవు చను చోటికి నన్నుం దోడ్కొని చను" మని
స్త్రీలకు ననుకూలంబుగాఁ బలుక నేర్చిన యాగ్నీధ్రుండు పెక్కుభంగులం
బలికిన నా పూర్వచిత్తియు నతని యనునయ వాక్యంబులకు
సమ్మతించి వీర శ్రేష్ఠుండగు నా రాజవర్యుని బుద్ధి రూప శీలౌదార్య
విద్యా వయశ్రీలచేఁ బరాధీనచిత్త యగుచు జంబూద్వీపాధిపతి యగు
నా రాజశ్రేష్ఠునితోడం గూడి శతసహస్ర సంవత్సరంబులు భూస్వర్గ
భోగంబు లనుభవించె; నంత నాగ్నీధ్రుం డా పూర్వచిత్తివలన నాభి
కింపురుష హరివర్షేలావృత రమ్యక హిరణ్మయ కురు భద్రాశ్వ కేతు
మాల సంఙ్ఞలు గల కుమారులఁ బ్రతిసంవత్సరంబు నొక్కొక్కనిఁగఁ
దొమ్మండ్రం గాంచె; అంత నా పూర్వచిత్తి యా యర్భకుల గృహంబున
విడిచి యాగ్నీధ్రుం బాసి బ్రహ్మలోకంబునకుం జనిన నా యాగ్నీధ్ర
పుత్రులు మాతృసామర్థ్యంబునం జేసి స్వభావంబునన శరీరబలయుక్తు
లగుచుఁ దండ్రిచేత ననుఙ్ఞాతులై తమ నామంబులఁ బ్రసిద్ధంబు లయిన
జంబూద్వీపాది వర్షంబులం బాలించుచుండిరి; అంత నాగ్నీధ్రుండు నా
పూర్వచిత్తి వలనం గామోపభోగంబులం దృప్తిం బొందక పూర్వచిత్తిం
దలంచుచు వేదోక్తంబులగు కర్మంబులంజేసి తత్సలోకంబగు బ్రహ్మ
లోకంబునకుం జనియె; నిట్లు దండ్రి పరలోకంబునకుం జనిన నాభి
ప్రముఖులగు నాగ్నీధ్రకుమారులు దొమ్మండ్రును మేరుదేవియుఁ, బ్రతి
రూపయు నుగ్రదంష్ట్రయు లతయు రమ్యయు శ్యామయు నారియు,
భద్రయు, దేవవతియు నను నామంబులు గల మేరు పుత్రికలగు
తొమ్మండ్రు కన్యకలను వివాహం బైరి; అంత.
