భూనాథుఁ డుత్తరాత్మజుఁ
డైన పరీక్షిన్నరేంద్రుఁ డభిమన్యు సుతుం
డానందమంది ఘన సు
ఙ్ఞానుండగు శుకునిఁ గాంచి సరసతఁ బలికెన్.
"మునీంద్రా! పరమభాగవతుండు నాత్మరాముండునైన ప్రియవ్రతుండు
గృహంబున నుండి యెట్లు రమించె? కర్మబంధంబులయిన పరాభవం
బులుగల గృహంబుల యందు ముక్తసంబంధు లైన పురుషులకు
సంతోషంబు గా నేరదు; ఉత్తమ శ్లోకుం డైన పుండరీకాక్షుని పాద
చ్ఛాయం జేసి నిర్వృత చిత్తులైన మహాత్ములు కుటుంబంబునందు
నిస్పృహత చేయుదురు; గానఁ బ్రియవ్రతునికి సంసారంబునందుఁ
దగులంబు గలుగు టెట్లు? దారాగారసుతాదులందుఁ దగులంబు గలుగ
వానికి నెట్లు సిద్ధి గలుగు? శ్రీహరియం దస్ఖలితమతి యెట్లు గలుగు? నీ
సంశయంబుఁ దేట పఱపు" మని పరీక్షిన్నరేంద్రు డడిగిన శుక
యోగీంద్రుం డి ట్లనియె.
"హరి చరణాంబుజ మకరం
ద రసావేశిత మనః ప్రధానుండగు స
త్పురుషుఁ డొకవేళ విఘ్నముఁ
బొరసినఁ దన పూర్వ మార్గమును విడువఁ డిలన్
ధరణీవల్లభ! విను మా
నరవరుఁడు ప్రియవ్రతుండు నారదముని స
చ్ఛరణోపసేవఁ జెందుచు
నరుదుగ నధ్యాత్మ సత్రయాగంబందున్.
దీక్షితుండై ధరిత్రిపాలనముఁ దండ్రి
పనిచిన సుఙ్ఞాన భంగ మనుచు
నంగీకరింపమి నంతయుఁ దెలిసి ప
ద్మాసనుఁ డతనికి నతుల రాజ్య
మందుల మిక్కిలి యాసక్తిఁ బుట్టింతు
ననుచును దన చిత్తమందుఁ దలఁచి
తారకాపరివృతతారాధిపుని మాడ్కి
శ్రుతులతోఁ గూడి యచ్యుత విభూతి
హంసవాహనుఁ డగుచు నింద్రాదు లెల్లఁ
గదిసి సేవింప బ్రహ్మలోకమున నుండి
సన్మునీంద్రులు దన్నుఁ బ్రశంసచేయ
నల్లనల్లన యుడువీథి నరుగు దెంచె.
మఱియు నయ్యై మార్గంబులయందు సిద్ధ సాధ్య గంధర్వ చారణ
గరుడ కింపురుషు లిరు దెసల స్తోత్రంబులు చేయుచుండ గంధ
మాదనద్రోణులం బ్రకాశంబు నొందించుచు జనుదెంచిన పద్మాసను
నకు నారదుండు స్వాయంభువ ప్రియవ్రతులతోఁ గూడి ముకుళిత
కర కమలుండై యెదురు చనుదెంచి సంస్తుతి స్తబకంబులం బూజిం
చిరి; విరించి సంతసించి ప్రియవ్రతునిం జూచి నవ్వుచు ని ట్లనియె.
"హరి నా ముఖమున నీకును
గర మెఱిఁగింపంగఁ బనిచెఁ గావున నిదె సు
స్థిర మతి విను మంతయు శ్రీ
హరి వాక్యముగా నెఱింగి యవనీనాథా!
కోరి వేడ్క నీవు నారదుండును నేను
నందఱమును నీశ్వరాఙ్ఞఁ బూని
యుడుగ కెపుడు జేయనున్నవారము గాన
నతని యాఙ్ఞఁ దప్ప నలవి గాదు.
మఱియు శ్రీహరి యాఙ్ఞను జీవుండు తపోవిద్యలను యోగ వీర్య
ఙ్ఞానార్థ ధర్మంబులను దనచేత నొరులచేతం దప్పింప సమర్థుండు
గాఁ; డుత్పత్తి స్థితి నాశంబులకు శోకమోహభయసుఖదుఃఖంబులకు
నీశ్వరాధీనుండె కాని జీవుండు స్వతంత్రుండు గాఁడు; శ్రీహరి వాగ్రూ
పంబు లయిన శ్రుతులందు గుణత్రయం బను రజ్జువున బంధింపం
బడిన యస్మదాదులము ముకుఁద్రాటిచేఁ బశువు మనుష్యులకు
వశంబయిన చందంబున నీశ్వరాఙ్ఞం బ్రవర్తించుచుందుము; నరుండు
సుఖదుఃఖానుభవంబులకు నీశ్వరాధీనుండు; నేత్రంబులు గలవాని
చేతఁ దివియంబడిన యంధుండును బోలె నీశ్వరుం డిచ్చిన సుఖ
దుఃఖంబు లనుభవించుచున్నవారము; స్వప్నంబునంగన్న పదా
ర్థంబు మేల్కాంచి మిథ్యగాఁ దలంచిన చందంబున మోక్షార్థియైన
సుఙ్ఞానవంతుండు ప్రారబ్ధ సుఖదుఃఖంబు లనుభవించుచు దేహాం
తరారంభ కర్మంబులం బాయనొల్లఁడు; వనవాసి యైనను జితేంద్రి
యుండు గా కుండెనేనిఁ గామాది సహితుం డగుటం జేసి సంసార
బంధంబులు గలుగు; గృహస్థాశ్రమంబందును జితేంద్రియుండై యాత్మ
ఙ్ఞానంబుగల పురుషునకు మోక్షంబు సిద్ధించు; శత్రువుల గెలువ
నిశ్ఛయించిన పురుషుండు దుర్గం బాశ్రయించి శత్రువుల జయించిన
మాడ్కిని మోక్షార్థి యగు నీవును గృహాశ్రయుండ వగుచు శ్రీనారాయణ
చరణారవిందంబు లను దుర్గం బాశ్రయించి యరిషడ్వర్గంబు జయించి
ముక్తసంగుండవై యీశ్వర కల్పితంబులగు భోగంబు లననుభవించి
ముక్తింజెందు;" మనినఁ ప్రియవ్రతుండు త్రిభువన గురుండయిన
చతురానను వాక్యంబు లవనతమస్తకుం డై బహుమాన పూర్వకం
బుగ నంగీకరించె; అంత.
సరసిజాసనుండు స్వాయంభువుని చేత
నధికమైన పూజలంది నార
దుండు నా ప్రియవ్రతుండును జూడంగఁ
జనియెఁ దనదు పూర్వ సదనమునకు.
సత్యసంధుఁడైన స్వాయంభువుం డను
మనువు బ్రహ్మచేత మన్ననఁ దగ
నంది యంత నారదానుమతంబునఁ
దనదు సుతుని రాజ్యమునను నిలిపె.
ఇట్లు స్వాయంభువమనువు భూచక్ర పరిపాలనంబునకుఁ బ్రియ
వ్రతునిఁ బట్టంబు గట్టి విషమంబులగు విషయంబుల వలన
విముక్తుండై వనంబునకుం జనియె; అంత.
ధరణీవల్లభుఁ డా ప్రియవ్రతుఁడు మోదం బందుచున్ లీల నీ
శ్వరవాక్యంబునఁ గర్మతంత్ర పరుఁడై సంగంబులం బాపు శ్రీ
హరిపాదాంబుజ చింతనం దగిలి నిత్యానందముం బొంది దు
ర్భర రాగాదులఁ బాఱఁదోలి ప్రజలం బాలించె నత్యున్నతిన్.
