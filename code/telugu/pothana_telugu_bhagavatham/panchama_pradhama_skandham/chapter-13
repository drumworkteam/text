హరిణ దేహముఁ బాసి యంత నాంగిర సాహ్వ
యుండు శుద్ధుఁడు పవిత్రుండు ఘనుఁడు
శమదమఘనతపస్స్వాధ్యాయ నిరతుండు
గుణగరిష్ఠుఁడు నీతికోవిదుండు
నైన బ్రాహ్మణునకు నాత్మజుండై పుట్టి
సంగంబు వలనను జకితుఁ డగుచుఁ
గర్మ బంధంబుల ఖండింపఁజాలు నీ
శ్వరుని నచ్యుతు నజు శ్రవణ మనన
ములను హరిచరణధ్యానములను విఘ్న
భయముననుజేసి మనమందుఁ బాయనీక
నిలిపి సంస్తుతి చేయుచు నిలిచి యుండె
భరితయశుఁడైన భరతుండు పార్థివేంద్ర!
ఇ ట్లాంగిరసుండు ప్రథమభార్య యందుఁ బుత్రనవకంబును, గనిష్ఠభార్య
యందు స్త్రీపురుషుల నిద్దఱను గలుగంజేసిన నందుఁ బురుషుండు
పరమ భాగవతుండును రాజర్షి ప్రవరుండును నుత్సృష్ట మృగశరీరుం
డునుం జరమశరీరంబునం బ్రాప్త విప్రశరీరుండును నగు భరతుండయ్యె;
అతం డా జన్మంబున నన్యజన సంగంబు జన్మపరంపరలకుఁ గారణం
బని యత్యంత భయంబు నొంది కర్మబంధ విధ్వంసన శ్రవణ స్మర
ణాదుల శ్రీహరి యనుగ్రహంబునం బూర్వజన్మపరంపరల సంస్మరిం
చుచుఁ దన స్వరూపంబు నున్మత్తజడాంధబధిర రూపంబుల లోకు
లకుం జూపుచుండె; అంత.
జనకుం డాంగిరసుండు నాత్మజుని వాత్సల్యంబునం బెంచుచుం
దనరం జౌలముఖాగ్ర్యకర్మముల చేతన్ సంస్కృతుం జేసి పా
యని మోహంబున నిచ్చలుం గడఁక శౌచాచారంబులు చెప్పినన్
ఘనుఁ డా భాగవతుం డసమ్మతిని దత్కర్మంబులం గైకొనెన్.
ఇట్లు బ్రాహ్మణకుమారుండు గర్మంబులయందు నిచ్ఛలేక యుండి
యును బితృనియోగ నిర్బంధంబునం బితృసన్నిధియందు యసమీ
చీనంబుగా వ్యాహృతిప్రణవ శిరస్సహితం బగునట్లు గాయత్రీమంత్రంబు
జపియించుచుఁ జైత్రాది చతుర్మాసంబుల సమవేతంబుగ వేదంబుల
నధ్యయనంబు చేయు చుండె; జనకుం డాత్మజుని శిష్టాచారంబుచే
శిక్షింపవలయు నను లోకాచారంబు ననువర్తించి యాత్మభూతుండగు
నాత్మజునందు నభినివేశిత చిత్తుండగుచు శౌచాచమనాధ్యయన వ్రత
నియమగుర్వనల శుశ్రూషణాదికంబు లనభియుక్తంబు లయినం
బుత్రునిచే నొనరింపించుచు నప్రాప్తమనోరథుం డయ్యె; అంత.
ఈ రీతిని గొడుకున కా
చారంబులు గఱపి చింత సద్గృహమున సం
సారి యగుచుండి విప్రుఁడు
బోరన దేహంబుఁ బాసి పోయిన మీఁదన్.
తల్లి తండ్రితోడ దా నగ్నిఁ జొచ్చిన
నతని మహిమ లెఱుఁగ కంతలోన
సవితి తల్లి కొడుకు లవినీతు లగుచును
శాస్త్రవిద్య లతనిఁ జదువనీక.
ఇట్లు బ్రహ్మణకుమారుని సవితి తల్లి కొడుకులు వేదవిద్య వలనం బాపి
గృహకర్మంబుల నతని నియమించిన.
ధరణీసు రోత్తముఁడు దా
నరుదుగఁ దమవారు చెప్పినవి యెల్లను నే
మఱ కందుఁ బ్రీతిచేయక
నిరతము గృహకర్మమట్లు నెఱపుచు నుండెన్.
ఇట్లు గృహకర్మప్రవర్తనుం డగుచు నుండ మూఢులగు ద్విపాత్ప
శువులచే నున్మత్త జడ బధిర యని యాహూయమానుం డగు
నపుడు తదనురూపంబులగు సంభాషణంబుల నొనర్చుచుఁ
బరేచ్ఛాయదృచ్ఛలం జేసి విష్టివేతన యాచ్నాదుల వలన నియుక్త
కర్మంబులం బ్రవర్తించుచు.
అతుల దివ్యాన్నమైన మృష్టాన్నమైన
నెద్ధి వెట్టిన జిహ్వకు హితముగానె
తలఁచి భక్షించుఁగా; కొండుఁ దలఁచి మిగులఁ
బ్రీతి చేయఁడు రుచులందుఁ బెంపుతోడ.
మఱియు నా విప్రుం డాత్మనిత్యానంద సుఖలాభంబు గలిగి బాహ్య
సుఖదుఃఖంబులయందు దేహాభిమానంబు చేయక శీతోష్ణ వాతవర్షా
తపంబులకు నోడి పైచీరగప్పక వృషభంబునుం బోలెఁ బీనుండును
గఠినాంగుండు నగుచు స్థండిలశాయియై రజఃపటలంబునం గప్పబడిన
దివ్యమాణిక్యంబునుం బోలె ననభివ్యక్త బ్రహ్మవర్చసుం డై మలినాంబర
పరీతకటితటుండు నతి మషీలిప్తయఙ్ఞోపవీతుండు నగుటం జేసి యఙ్ఞ
జనంబు లతండు బ్రహ్మణాభాసుండు మందుండు నని పలుక సంచ
రించుచుండం గర్మమూలంబునం బరులవలన నాహారంబు గొను
నపుడు దమవారును వ్యవసాయకర్మంబునందు నియమించిన క్షేత్ర
విహిత సమవిషమ న్యూనాధికంబుల నెఱుంగక ప్రవర్తిల్లుచు నూక
తవుడు తెలికపిండి పొట్టు మాఁడు ద్రబ్బెడ యాదిగాఁ గల ద్రవ్యంబుల
యందు నమృతంబు పగిది రుచిచేసి భక్షించుచుం జేని కావలి
యుండు నెడ నొక్కనాఁడు.
