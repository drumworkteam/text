అంత ననుకూలశుభగ్రహోదయంబును, సర్వగుణోత్తర ఫలసూచ
కంబునునైన శుభలగ్నంబునం బాండవ వంశోద్ధారకుం డయిన
కుమారుండు జన్మించిన ధర్మనందనుండు ధౌమ్యాది భూసుర
వర్గంబు రప్పించి, పుణ్యాహంబు సదివించి జాతకర్మంబు సేయించి
కుమారు జన్మమహోత్సవకాలంబున భూసురులకు విభవాభిరామం
బులయిన గో భూ హిరణ్య హయానేక గ్రామంబులును స్వాదురుచి
సంపన్నంబు లయిన యన్నంబు లిడిన వారలు తృప్తులై ధర్మ
పుత్రున కిట్లనిరి.
"ప్రకటిత దైవయోగమునఁ బౌరవ సంతతి యంతరింపఁగా
వికలత నొందనీక ప్రభవిష్ణుఁడు విష్ణుఁ డనుగ్రహించి శా
బకుఁ బ్రతికించెఁ గావున నృపాలక! శాబకుఁ డింక శాత్రవాం
తకుఁ డగు; విష్ణురాతుఁ డన ధాత్రిఁ బ్రసిద్ధికి నెక్కుఁ బూజ్యుఁడై"
అనిన విని భూదేవోత్తములకు నరదేవోత్తము డిట్లనియె.
ఓ పుణ్యాత్మకులార! నాపలుకు మీ రూహింపుఁడా మ్రొక్కెదన్
మా పెద్ధల్ శ్రుతకీర్తులై సదయులై మన్నారు రాజర్షులై
యీ పిన్నాతఁడు వారిఁ బోలెడిఁ గదా యెల్లప్పుడున్ మాధవ
శ్రీపాదాంబుజ భక్తియుక్తుఁ డగుచున్ జీవించునే? చూడరే.
అనిన విని "నరేంద్రా! భవదీయపౌత్రుండు మనుపుత్రుండయిన
యిక్ష్వాకుని చందంబున బ్రజల రక్షించు, శ్రీరామచంద్రుని భంగి
బ్రహ్మణ్యుండు సత్యప్రతిజ్ఞుండునగు; డేగ వెంటనంటిన బిట్టు భీతంబై
వెనుకకు వచ్చిన కపోతంబుఁ గాచిన శిబిచక్రవర్తి రీతి శరణ్యుండును
వితరణఖనియు నగు; దుష్యంతసూనుండైన భరతు పగిది సోమా
న్వయ జ్ఞాతివర్గంబులకు యజ్వలకు ననర్గళ కీర్తి విస్తరించు; ధనం
జయ కార్తవీర్యుల కరణి ధనుర్ధరాగ్రేసరుండగుఁ; గీలి పోలిక దుర్ధర్షుం
డగు; సముద్రుని తెఱంగున దుస్తరుండగు; మృగేంద్రంబు కైవడి
విక్రమశాలియగు; వసుమతివోలె నక్షయక్షాంతియుక్తుండగు; భాను
ని లాగున ప్రతాపవంతుండగు; వాసుదేవు వడువున సర్వభూత
హితుండగు; దల్లిదండ్రులమాడ్కి సహిష్ణుండగు; మఱియును.
సమదర్శనంబున జలజాతభవుఁడనఁ
బరమప్రసన్నత భర్గుఁ డనగ
నెల్లగుణముల నిందిరావిభుఁడన
నధికధర్మమున యయాతి యనఁగ
ధైర్యసంపద బలిదైత్యవల్లభుఁడన
నచ్యుతభక్తి బ్రహ్లాదుఁ డనఁగ
రాజితోదారత రంతిదేవుండన
నాశ్రితమహిమ హేమాద్రి యనఁగ
యశము నార్జించుఁ, బెద్ధల నాదరించు,
నశ్వమేధంబు లొనరించు, నాత్మసుతుల
ఘనులఁ బుట్టించు, దండించు ఖలులఁ బట్టి,
మానధనుడు నీ మనుమఁడు మానవేంద్ర!
హరించుం గలిప్రేరితాఘంబు లెల్లన్
భరించున్ ధరన్ రామభధ్రుండుఁబోలెన్
జరించున్ సదా వేదశాస్త్రానువృత్తిన్
వరించున్ విశేషించి వైకుంఠుభక్తిన్.
ఇట్లు పెక్కేండ్లు జీవించి భూసుర కుమార ప్రేరితంబయిన తక్షక
సర్పవిషానలంబునం దనకు మరణం బని యెఱింగి, సంగవర్జితుండ
యి, ముకుంద పదారవింద భజనంబు సేయుచు, శుకయోగీంద్రుని
వలన నాత్మవిజ్ఞానసంపన్నుండై, గంగాతటంబున శరీరంబు విడిచి,
నిర్గత భయశోకంబయిన లోకంబుఁ బ్రవేశించు" నని, జాతకఫలంబు
సెప్పి లబ్దకాములయి భూసురులు సని రంత.
తన తల్లి కడుపులోపల
మును సూచిన విభుఁడు విశ్వమున నెల్లఁ గలం
డనుచుఁ బరీక్షింపఁగ జను
లనఘుఁ బరీక్షన్నరేంద్రుఁ డండ్రు మునీంద్రా!
కళలచేత రాజు గ్రమమునఁ బరిపూర్ణు
డయిన భంగిఁ దాత లనుదినంబుఁ
బోషణంబు సేయఁ బూర్ణుండయ్యెను ధర్మ
పటలపాలకుండు బాలకుండు
మఱియు ధర్మనందనుండు బంధు సంహారదోషంబు వాయుకొఱకు
నశ్వమేధయాగంబు సేయం దలఁచి, ప్రజలవలనం గరదండంబుల
నుపార్జితంబయిన విత్తంబు సాలక చిత్తంబునఁ జింతించు నెడ
నచ్యుతప్రేరితులై భీమార్జునాదులు, దొల్లి మరుత్తుండను రాజు మ
ఖంబు సేసి పరిత్యజించి నిక్షేపించిన సువర్ణ పాత్రాదికంబైన విత్తం
బుత్తరదిగ్భాగంబువలన బలవంతులై తెచ్చిన, నా రాజసత్తముండు
సమాయత్త యజ్ఞోపకరణుండై సకలబంధు సమేతంబుగఁ గృష్ణుని
నాహ్వానంబు సేసి, పురుషోత్తము నుద్ధేశించి మూడు జన్నంబులు
గావించెఁ; దదనంతరంబ కృష్ణుండు బంధుప్రియంబు కొఱకుఁ గరి
నగరంబునఁ గొన్ని నెలలుండి ధర్మపుత్రాదులచే నామంత్రణంబు
పడసి యాదవ సమేతుండయి ధనుంజయుడు దోడరా నిజనగరం
బునకుం జనియె; నంతకు మున్ను విదురుండు తీర్థయాత్ర సని
మైత్రేయుముందటఁ గర్మయోగవ్రతాది విషయంబులయిన ప్రశ్నంబు
లఁ కొన్నింటిం జేసి, యతనివలననాత్మవిజ్ఞానంబు దెలిసి, కృతార్థుం
డై హస్తినాపురంబునకు వచ్చిన.
