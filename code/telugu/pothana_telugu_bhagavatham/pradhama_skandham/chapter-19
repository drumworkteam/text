అని యిట్లు ధర్మసూనుఁడు
మొనసి నిరాహారభావమున దేవనదీ
తనయుఁడు గూలిన చోటికిఁ
జనియెఁ బ్రజాద్రోహ పాప చలితాత్ముండై.
అయ్యవసరంబునం దక్కిన పాండవులును ఫల్గునసహితుండైన
పద్మలోచనుండును గాంచన సమంచితంబులయిన రథంబు లెక్కి
ధర్మజుం గూడి చనిన నతండు గుహ్యక సహితుండయిన కుబేరుని
భంగి నొప్పె; నిట్లు పాండవులు పరిజనులు గొలువఁ బద్మనాభసహి
తులై కురుక్షేత్రంబున కేఁగి దివంబున నుండి నేలం గూలిన దేవత
తెఱంగున సంగ్రామ రంగపతితుండైన గంగానందనునకు నమస్క
రించి; రంత బృహదశ్వ, భరద్వాజ, పరశురామ, పర్వత, నారద,
బాదరాయణ, కశ్యపాంగిరస, కౌశిక, ధౌమ్య, సుదర్శన, శుక, వసి
ష్ఠాద్యనేక రాజర్షి, బ్రహ్మర్షులు, శిష్య సమేతులై చనుదెంచినం జూచి
సంతసించి, దేశకాలవిభాగవేది యైన భీష్ముండు వారలకుం బూజ
నంబులు సేయించి.
మాయాంగీకృతదేహుం
డై యఖిలేశ్వరుఁడు మనుజుఁ డైనాఁ డని ప్ర
జ్ఞాయత్తచిత్తంబున గాం
గేయుఁడు పూజనము సేసెఁ గృష్ణున్ జిష్ణున్.
మఱియు గంగానందనుండు వినయప్రేమ సుందరులయిన
పాండునందనులం గూర్చుండ నియోగించి మహానురాగ జనిత
బాష్పసలిల సందోహ సమ్మిళిత లోచనుండై యిట్లనియె.
"ధరణిసురులు హరియు ధర్మంబు దిక్కుగా
బ్రదుకఁ దలఁచి మీరు బహువిధముల
నన్నలార పడితి రాపత్పరంపర లిట్టి
చిత్రకర్మ మెందుఁ గలదు?
సంతస మింత లేదు&#160;మృగశాపవశంబునఁ బాండు భూవిభుం
డంతము నొందియుండ మిము నర్భకులం గొనివచ్చి కాంక్షతో
నింతలవారిఁగాఁ బెనిచె నెన్నఁడు సౌఖ్యముపట్టు గాన దీ
గొంతి&#160;యనేక దుఃఖములఁ గుందుచు నుండును&#160;భాగ్య మెట్టిదో.
వాయువశంబులై యెగసి వారిధరంబులు మింటఁ గూడుచుం
బాయుచు నుండుకైవడిఁ బ్రపంచము సర్వముఁ గాలతంత్రమై
పాయుచుఁ గూడుచుండు నొకభంగిఁ జరింపదు&#160;కాల మన్నియుం
జేయుచుఁ నుండుఁ గాలము విచిత్రము&#160;దుస్తర మెట్టివారికిన్.
రాజఁట ధర్మజుండు, సురరాజసుతుండట ధన్వి, శాత్రవో
ద్వేజకమైన గాండివము విల్లఁట, సారథి సర్వభద్ర సం
యోజకుఁడైన చక్రియఁట,&#160;యుగ్రగదాధరుఁడైన భీముఁడ
య్యాజికిఁదోడు వచ్చునఁట, యాపద గల్గు టిదేమి చోద్యమో.
ఈశ్వరుండు విష్ణుఁ డెవ్వేళ నెవ్వని
కేమిసేయుఁ బురుషుఁ డేమి యెఱుఁగు
నతనిమాయలకు మహాత్ములు విద్వాంసు
లడఁగి మెలగుచుందు రంధు లగుచు.
కావున దైవతంత్రంబైన పనికి వగవంబని లేదు; రక్షకులులేని ప్రజల
నుపేక్షింపక రక్షింపఁ బుండరీకాక్షుండు సాక్షాత్కరించిన నారాయ
ణుండు, తేజోనిరూఢుండు గాక యాదవులందు గూఢుండై తన మా
యచేత లోకంబుల మోహాతిరేకంబు నొందించు; నతని రహస్యప్రకా
రంబులు భగవంతుండైన పరమేశ్వరుం డెఱుంగు; మఱియు దేవ
ర్షియగు నారదుండును భగవంతుండగు కపిలమునియు నెఱుం
గుదురు; మీరు కృష్ణుండు దేవకీపుత్త్రుండగు మాతులేయుం డని
తలంచి దూత సచివ సారథి బంధు మిత్ర ప్రయోజనంబుల నియ
మింతు; రిన్నిటం గొఱంతలేదు; రాగాదిశూన్యుండు నిరహంకారుం
డు నద్వయుండు సమదర్శనుండు సర్వాత్మకుండు నయిన యీ
శ్వరునకు నతోన్నతభావ మతివైషమ్యంబు లెక్కడివి&#160;లేవు అయిన
భక్తవత్సలుండు గావున నేకాంతభక్తులకు సులభుండై యుండు.
అతిభక్తి నెవ్వనియందుఁ జిత్తముఁ జేర్చి
యెవ్వని నామ మూహించి పొగడి
కాయంబు విడచుచుఁ గామ కర్మాది ని
ర్మూలనుండై యోగి ముక్తి నొందు
నట్టి సర్వేశ్వరుం డఖిలదేవోత్తంసుఁ
డెవ్వేళఁ బ్రాణంబు లేను విడుతు
నందాఁక నిదె మహాహర్షుఁడై వికసిత
వదనారవిందుఁడై వచ్చె నేఁడు
నాల్గుభుజములుఁ గమలాభ నయనయుగము
నొప్పఁ గన్నుల ముంగట నున్నవాఁడు
మానవేశ్వర! నా భాగ్యమహిమఁ జూడు
మేమి సేసితినో పుణ్య మితనిఁ గూర్చి."
అని యిట్లు ధనంజయసంప్రాపితశరపంజరుండయిన కురుకుం
జరుని వచనంబు లాకర్ణించి మునులందఱు వినుచుండ ధర్మనం
దనుడు మందాకినీనందనువలన నరజాతిసాధారణంబులగు ధ
ర్మంబులును, వర్ణాశ్రమధర్మంబులును రాగవైరాగ్యోపాధులతోఁ
గూడిన ప్రవృత్తిధర్మంబులును, దానధర్మంబులును, రాజధర్మం
బులును, స్త్రీధర్మంబులును, శమదమాదికంబులును, హరితోష
ణంబులగు ధర్మంబులును, ధర్మార్థకామమోక్షంబులును, నానా
విధోపాఖ్యానేతిహాసంబులును, సంక్షేపవిస్తారరూపంబులనెఱింగె;
నంత రథిక సహస్రంబులకు గమికాఁడైన భీష్ముండు స్వచ్ఛందమ
రణులైన యోగీశ్వరులచేత వాంఛితంబగు నుత్తరాయణంబు సను
దెంచిన నది దనకు మరణోచితకాలంబని నిశ్చయించి.
ఆలాపంబులు మాని చిత్తము మనీషాయత్తముం జేసి దృ
గ్జాలంబున్ హరిమోముపైఁ బఱపి తత్కారుణ్యదృష్టిన్ విని
ర్మూలీభూత శరవ్యధా నిచయుఁడై మోదించి భీష్ముండు సం
శీలం బొప్ప నుతించెఁ గల్మషగజశ్రేణీహరిన్ శ్రీహరిన్.
