తదనంతరంబ యష్టోత్తర శత షోడశసహస్ర సౌవర్ణసౌధకాంతం
బయిన శుద్ధాంతభవనంబు సొచ్చి హరి తన మనంబున.
ఒక భామాభవనంబు మున్నుసొర వేఱొకర్తు లోఁగుందునో
సుకరాలాపము లాడదో సొలయునో సుప్రీతి వీక్షింపదో
వికలత్వంబున నుండునో యనుచు నవ్వేళన్ వధూగేహముల్
ప్రకటాశ్చర్యవిభూతిఁ జొచ్చె బహురూపవ్యక్తుఁడై భార్గవా!
ఆ సమయంబున.
శిశువులఁ జంకలనిడి తను
కృశతలు విరహాగ్నిఁ దెలుప గృహగేహళులన్
రశనలు జాఱఁగ సిగ్గున
శశిముఖు లెదురేఁగి రపుడు జలజాక్షునకున్.
పతి నా యింటికి మున్ను వచ్చె నిదె నా ప్రాణేశుఁ డస్మద్గృహా
గతుఁడయ్యెన్ మును సేరెఁ బో తొలుత మత్కాంతుండు నా శాలకే
నితరాలభ్య సుఖంబు గంటి నని తారింటింట నర్చించి ర
య్యతివల్ నూఱుఁబదారువేలు నెనమం డ్రవ్వేళ నాత్మేశ్వరున్.
వారలం జూచి హరి యిట్లనియె.
"కొడుకుల్ భక్తివిధేయు లౌదురు గదా? కోడండ్రు మీ వాక్యముల్
గడువంజాలక యుందురా? విబుధ సత్కారంబు గావింతురా?
తొడవుల్ వస్త్రములుం బదార్థ రస సందోహంబులుం జాలునా?
కడమల్ గావు గదా? భవన్నిలయముల్ గల్యాణయుక్తంబులే?
తిలక మేటికి లేదు తిలకనీతిలకమా!
పువ్వులు దుఱుమవా పువ్వుఁబోఁడి!
కస్తూరి యలఁదవా కస్తూరికాగంధి!
తొడవులు దొడవవా తొడవుతొడవ!
కలహంసఁ బెంపుదే కలహంసగామిని!
కీరముఁ జదివింతె కీరవాణి!
లతలఁ బోషింతువా లతికాలలిత దేహ!
సరసి నోలాడుదే సరసిజాక్షి!
మృగికి మేఁత లిడుదె మృగశాబలోచన!
గురుల నాదరింతె గురువివేక!
బంధుజనులఁ బ్రోతె బంధుచింతామణి!"
యనుచు సతులనడిగెనచ్యుతుండు
అని యడిగిన వారలు హరిం బాసిన దినంబు లందు శరీరసంస్కార
కేళీ విహార హాస వనమందిరగమన మహోత్సవదర్శనంబు లొల్లని
యిల్లాండ్రు కావున.
సిరి చాంచల్యముతోడిదయ్యుఁ దనకున్ జీవేశ్వరుం డంచు నే
పురుషశ్రేష్ఠు వరించె నట్టి పరమున్ బుద్ధిన్ విలోకంబులన్
గరయుగ్మంబులఁ గౌఁగిలించిరి సతుల్ గల్యాణబాష్పంబు లా
భరణశ్రేణలుగాఁ బ్రతిక్షణ నవ ప్రాప్తానురాగంబులన్.
పంచబాణుని నీఱు సేసిన భర్గునిం దన విల్లు వ
ర్జించి మూర్ఛిల్లఁ జేయఁ జాలు విశేష హాస విలోక నో
దంచి దాకృతులయ్యుఁ గాంతలు దంభచేష్టల మాధవుం
సంచలింపఁగ జేయ నేమియుఁ జాలరైరి బుధోత్తమా!
ఇవ్విధంబున సంగవిరహితుండైన కంసారి సంసారికైవడి విహరింప
నజ్ఞాన విలోకులయిన లోకులు లోక సామాన్య మనుష్యుం డని
తలంతు; రాత్మాశ్రయయైన బుద్ధి యాత్మయందున్న యానందా
దులతోడంగూడని తెఱంగున నీశ్వరుండు ప్రకృతితోడం గూడియు
నా ప్రకృతిగుణంబులైన సుఖదుఃఖంబులఁ జెందక యుండుఁ; బర
స్పర సంఘర్షణంబులచే వేణువులవలన వహ్నిఁ బుట్టించి వనం
బుల దహించు మహావాయువుచందంబున భూమికి భారహేతు
వులై యనేకాక్షౌహిణులతోడం బ్రవృద్ధతేజులగు రాజుల కన్యోన్య
వైరంబులు గల్పించి నిరాయుధుండై సంహారంబు సేసి, శాంతుండై
పిదపం గాంతామధ్యంబునఁ బ్రాకృతమనుష్యుండునుం బోలె సంచ
రించుచుండె నా సమయంబున.
యతు లీశ్వరుని మహత్త్వము
మిత మెఱుఁగని భంగిఁ నప్రమేయుఁడగు హరి
స్థితి నెఱుఁగక కాముకుఁ డని
రతములు సలుపుదురు తిగిచి రమణులు సుమతీ!
"ఎల్లప్పుడు మా యిండ్లను
వల్లభుఁడు వసించు; నేమ వల్లభలము శ్రీ
వల్లభున" కనుచు గోపీ
వల్లభుచే సతులు మమతవలఁ బడి రనఘా!
అని చెప్పిన విని శౌనకుండు సూతున కిట్లనియె.
"గురునందనుండు సక్రోధుఁడై యేసిన
బ్రహ్మశిరోనామబాణవహ్నిఁ
గంపించు నుత్తరగర్భంబు గ్రమ్మఱఁ
బద్మలోచనుచేతఁ బ్రతికె నండ్రు;
గర్భస్తుఁ డగు బాలుఁ గంసారి యే రీతి
బ్రతికించె? మృత్యువు భయము వాపి
జనియించి యతఁడెన్ని సంవత్సరములుండె?
నెబ్భంగి వర్తించె? నేమిసేసె?
వినుము, శుకుఁడు వచ్చి విజ్ఞానపద్ధతి
నతని కెట్లు సూపె నతఁడు పిదపఁ
దన శరీర మే విధంబున వర్జించె
విప్రముఖ్య! నాకు విస్తరింపు."
అనిన సూతుం డిట్లనియె; "ధర్మనందనుండు చతుస్సముద్ర ముద్రి
తాఖిల జంబూద్వీపరాజ్యంబు నార్జించియు, మిన్నుముట్టిన కీర్తి
నుపార్జించియు నంగనా తురంగ మాతంగ సుభట కాంచ నాది దివ్య
సంపదలు సంపాదించియు, వీరసోదర విప్ర విద్వజ్జన వినోదం
బులఁ బ్రమోదించియు, వైభవంబు లలవరించియు గ్రతువు లాచరిం
చియు, దుష్టశిక్షణ శిష్టరక్షణంబు లొనరించియు, ముకుందచరణార
వింద సేవారతుండై సమస్తసంగంబు లందు నభిలాషం వర్జించి యరి
షడ్వర్గంబు జయించి రాజ్యంబు సేయుచు.
చందనాదుల నాఁకట స్రగ్గువాఁడు
దనివి నొందని కైవడి ధర్మసుతుఁడు
సంపదలు పెక్కు గలిగియుఁ జక్రిపాద
సేవనంబులఁ పరిపూర్తి సెందకుండె.
అంతం గొన్ని దినంబులకు నభిమన్యుకాంతాగర్భంబు నం దున్న
డింభకుండు దశమమాసపరిచ్ఛేద్యుండై గర్భాంతరాళంబున దురం
తంబైన యశ్వత్థామ బాణానలంబున దందహ్యమానుం డై
తల్లడిల్లుచు.
