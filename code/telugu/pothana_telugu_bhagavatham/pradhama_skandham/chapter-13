మహాత్మా! నేను పూర్వకల్పంబునం దొల్లిఁటి జన్మంబున వేదవా
దుల యింటిదాసికిం బుట్టి పిన్ననాఁడు వారలచేఁ బంపంబడి,
యొక్క వానకాలంబునఁ జాతుర్మాస్యంబున నేకస్థలనివాసంబు
సేయ నిశ్చయించు యోగిజనులకుం బరిచర్యసేయుచు.
ఓటమితో నెల్లప్పుడుఁ
బాటవమునఁ బనులు సేసి బాలురతో నే
యాటలకుఁ బోక యొక జం
జాటంబును లేక భక్తి సలుపుదు ననఘా!
మంగళమనుచును వారల
యెంగిలి భక్షింతు వాన కెండకు నోడన్
ముంగల నిలతును నియతిని
వెంగలి క్రియఁ జనుదు నురు వివేకముతోడన్.
ఇట్లేను వర్షాకాల శరత్కాలంబులు సేవించితి; వారును నా యందుఁ
గృపసేసి రంత.
వారల్ కృష్ణు చరిత్రముల్ చదువఁగా వర్ణింపఁగాఁ బాడఁగా
నా రావంబు సుధారసప్రతిమమై యశ్రాంతమున్ వీనులం
దోరంబై పరిపూర్ణమైన మది సంతోషించి నే నంతటం
బ్రారంభించితి విష్ణుసేవ కితర ప్రారంభదూరుండనై.
ఇట్లు హరిసేవారతిం జేసి ప్రపంచాతీతుండనై బ్రహ్మరూపకుండ
నయిన నాయందు స్థూలసూక్ష్మంబయిన యీ శరీరంబు నిజ మా
యాకల్పితంబని యెఱింగితి; యమ్మహాత్ములగు యోగిజనుల
మూలంబున రజస్తమోగుణ పరిహారిణి యయిన భక్తి సంభవించె;
నంతఁ జాతుర్మాస్యంబు నిండిన నయ్యోగిజనులు యాత్ర సేయు
వారలై; రివ్విధంబున.
అపచారంబులు లేక నిత్యపరిచర్యాభక్తి యుక్తుండనై
చపలత్వంబును మాని నేఁ గొలువఁగా సంప్రీతులై వారు ని
ష్కపటత్వంబున దీనవత్సలతతోఁ గారుణ్య సంయుక్తులై
యుపదేశించిరి నాకు నీశ్వరరహస్యోదారవిజ్ఞానమున్.
ఏనును వారి యుపదేశంబున వాసుదేవుని మాయానుభావంబు
దెలిసితి; నీశ్వరునియందు సమర్పితంబయిన కర్మంబు దాప
త్రయంబు మానుప నౌషధంబగు; నే ద్రవ్యంబువలన నే రోగంబు
జనియించె నా ద్రవ్యం బా రోగంబు మానుప నేరదు; ద్రవ్యాంతరం
బులచేత నైన చికిత్స మానుపనోపు; ఇవ్విధంబునఁ గర్మంబులు
సంసార హేతుకంబు లయ్యు నీశ్వరార్పితంబులై తాము తమ్ముఁ
జెఱుపుకొన నోపి యుండు; నీశ్వరునియందుఁ జేయంబడు కర్మంబు
విజ్ఞానహేతుకంబై యీశ్వరసంతోషణంబును భక్తియోగంబునుం
బుట్టించు; నీశ్వరశిక్షంజేసి కర్మంబులుసేయువారలు కృష్ణగుణనా
మవర్ణన స్మరణంబులు సేయుదురు; ప్రణవపూర్వకంబులుగా
వాసుదేవ ప్రద్యుమ్నసంకర్షణానిరుద్ధ మూర్తినామంబులు నాలుగు
భక్తింబలికి నమస్కారంబుసేసి మంత్రమూర్తియు మూర్తిశూన్యుం
డునయిన యజ్ఞపురుషుం బూజించు పురుషుండు సమ్యగ్దర్శ
ర్శనుండగు.
ఏ నవ్విధమునఁ జేయఁగ
దానవకులవైరి నాకుఁ దనయందలి వి
జ్ఞానము నిచ్చెను మదను
ష్ఠానము నతఁ డెఱుఁగు నీవు సలుపుము దీనిన్.
మునికులములోన మిక్కిలి
వినుకులు గలవాఁడ వీవు విభుకీర్తులు నీ
వనుదినముఁ బొగడ వినియెడి
జనములకున్ దుఃఖమెల్ల శాంతిం బొందున్.
ఇట్లు నారదు జన్మకర్మంబులు విని క్రమ్మఱ వ్యాసుం డిట్లనియె.
విను మా భిక్షులు నీకు నిట్లు కరుణన్ విజ్ఞానముం జెప్పి పో
యిన బాల్యంబున వృద్ధభావమున నీ కే రీతి సంచారముల్
సనె? నీకిప్పుడు పూర్వకల్పమతి యే జాడం బ్రదీపించెఁ? ద
త్తనువుం బాసిన చందమెట్లు? చెపుమా దాసీసుతత్వంబుతోన్.
అని యిట్లు వ్యాసుం డడిగిన నారదుం డిట్లనియె; దాసీపుత్త్రుండ
నయిన యేను భిక్షులవలన హరిజ్ఞానంబు గలిగి యున్నంత.
మమ్ము నేలినవారి మందిరంబునఁ గల
పనులెల్లఁ గ్రమమున భక్తిఁ జేసి
తన పరాధీనతఁ దలఁపదు; సొలసితి
నలసితి నాఁకొంటి ననుచు వచ్చి
మాపును రేపును మా తల్లి మోహంబు
సొంపార ముద్దాఁడు చుంచు దువ్వు
దేహంబు నివురు మోదించుఁ గౌఁగిటఁ జేర్చు
నర్మిలి న న్నిట్టు లరసి మనుప
నేను విడిచి పోక యింట నుండితినయ్య,
మోహిఁగాక, యెఱుక మోసపోక
మాఱు చింత లేక మౌనినై యేనేండ్ల
వాఁడ నగుచుఁ గొన్ని వాసరములు.
అంత.
సదనము వెలువడి తెరువునఁ
జెదరక మాతల్లి రాత్రిఁ జీఁకటివేళన్
మొదవుం బిదుఁకగ నొకఫణి
పదభాగముఁ గఱచెఁ ద్రొక్కఁబడి మునినాథా!
నీలాయతభోగఫణా
వ్యాళానలవిష మహోగ్రవహ్నిజ్వాలా
మాలావినిపాతితయై
వ్రాలెన్ ననుఁ గన్నతల్లి వసుమతి మీఁదన్.
తల్లి ధరిత్రిపై నొఱగి తల్లడపాటునుఁ జెంది చిత్తముం
బల్లటిలంగఁ బ్రాణములు వాసినఁ జూచి కలంగ కేను నా
యుల్లములోన మోహరుచి నొందక సంగము వాసె మేలు రా
జిల్లె నటంచు విష్ణుపదచింత యొనర్పఁగ బుద్ధిఁ జేర్చుచున్.
ఉత్తరాభిముంఖుండనై యేను వెడలి జనపదంబులుఁబురంబులు
బట్టణంబులుఁ గ్రామంబులుఁ బల్లెలుఁ మందలుఁ గిరాత పుళింద
నివాసంబులు నుపవనంబులుఁ జిత్రధాతు విచిత్రితంబు లయిన
పర్వతంబులు సమద కరికర విదళిత శాఖలు గల శాఖిలును నివా
రిత పథికజనశ్రమాతిరేకంబులైన తటాకంబులు బహువిధ విహంగ
నినద మనోహరంబులై వికచారవిందమధు పాన పరవశ పరిభ్ర
మద్భ్రమరసుందరంబులైన సరోవరంబులు దాఁటి చనుచు క్షుత్పి
పాసాసమేతుండనై యొక్క నదీహ్రదంబునఁగ్రుంకులిడి శుచినై నీరు
ద్రావి గతశ్రముండనై.
సాలావృక కపి భల్లుక
కోలేభ లులాయ శల్య ఘూక శరభ శా
ర్దూల శశ గవయ ఖడ్గ
వ్యాళాజగరాది భయద వనమధ్యమునన్
దుస్తరంబులైన నీలవేణు కీచక గుల్మ లతాగహ్వరంబుల పొంత నొక్క
రావిమ్రాని డగ్గఱఁ గూర్చుండి యే విన్న చందంబున నా హృదయ
గతుం బరమాత్మస్వరూపు హరిం జింతించితి.
