ఆనందాశ్రులు గన్నులన్ వెడల రోమాంచంబుతోఁదత్పద
ధ్యానారూఢుఁడ నైన నా తలఁపులో నద్దేవుఁడుం దోఁచె నే
నానందాబ్ధిగతుండనై యెఱుఁగలేనైతిన్ నను న్నీశ్వరున్
నానాశోకహమైన యత్తనువు గానన్ లేక య ట్లంతటన్.
లేచి నిలుచుండి క్రమ్మఱ నద్దేవుని దివ్యాకారంబుఁ జూడ నిచ్ఛిం
చుచు హృదయంబున నిలుపుకొని యాతురుండునుంబోలె జూచి
యుంగానలేక నిర్మనుష్యంబైన వనంబునం జరియించుచున్న
నన్ను నుద్దేశించి వాగగోచరుండైన హరి గంభీర మధురంబులైన
వచనంబుల శోకం బుపశమింపం జేయు చందంబున నిట్లనియె.
ఏల కుమార&#160;శోషిలఁగ? నీ జననంబున నన్నుఁగానఁగాఁ
జాలవు నీవు&#160;కామముఖషట్కము నిర్దళితంబు సేసి ని
ర్మూలితకర్ములైన మునిముఖ్యులు గాని కుయోగిఁ గానఁగాఁ
జాలఁడు&#160;నీదు కోర్కి కొనసాఁగుటకై నిజమూర్తిఁ జూపితిన్.
నావలని కోర్కి యూరక
పోవదు విడిపించు దోషపుంజములను మ
త్సేవం బుట్టును వైళమ
భావింపఁగ నాదు భక్తి బాలక&#160;వింటే
నాయందుఁ గలుగు నీ మది
వాయదు జన్మాంతరముల బాలక&#160;నీ వీ
కాయంబు విడిచి మీఁదట
మా యనుమతిఁ బుట్టఁగలవు మద్భక్తుఁడవై.
విను మీ సృష్టిలయంబు నొంది యుగముల్ వేయైన కాలంబు యా
మినియైపోయెడిఁ బోవఁగాఁ గలుగుఁజూమీఁదం బునఃసృష్టి యం
దు నిరూఢస్మృతితోడఁ బుట్టెదవు నిర్దోషుండవై నా కృపన్
ఘనతం జెందెదు శుద్ధ సాత్త్వికులలో గణ్యుండవై యర్భకా!
అని యిట్లాకాశంబు మూర్తియు, ఋగ్వేదాదికంబు నిశ్వాసంబు
నుగా నొప్పి, సర్వనియామకంబైన మహాభూతంబు వలికి యూ
రకున్న నేను మస్తకంబు వంచి మ్రొక్కి, తత్కరుణకు సంతసిం
చుచు మదంబు దిగనాడి, మచ్చరంబు విడిచి, కామంబు నిర్జించి,
క్రోధంబు వర్జించి, లోభమోహంబుల వెడల నడిచి, సిగ్గు విడిచి, య
నంత నామంబులు పఠించుచుఁ, బరమ భద్రంబులయిన తచ్చరి
త్రంబులంజింతించుచు, నిరంతరసంతుష్టుండనై కృష్ణుని బుద్ధిని
లిపి నిర్మలాంతఃకరణంబులతోడ విషయవిరక్తుండనై కాలంబున
కెదురు సూచుచు భూమిం దిరుగుచు నుండ నంతం గొంతకాలంబు
నకు మెఱుంగు మెఱసిన తెఱంగున మృత్యువు దోఁచినం బంచభూత
మయం బయి కర్మస్వరూపం బైన పూర్వ దేహంబు విడిచి హరి
కృపావశంబున శుద్ధసత్త్వమయంబైన భాగవతదేహంబు సొచ్చితి
నంతం ద్రైలోక్యంబు సంహరించి ప్రళయకాలపయోరాశి మధ్యంబున
శయనించు నారాయణమూర్తి యందు నిదురవోవ నిచ్చగించు
బ్రహ్మనిశ్వాసంబు వెంట నతని లోపలం బ్రవేశించితి; నంత సహస్ర
యుగపరిమితంబైన కాలంబు సనిన లేచి లోకంబులు సృజియిం
పనుద్యోగించు బ్రహ్మనిశ్వాసంబువలన మరీచి ముఖ్యులగు మును
లును నేనును జనియించితిమి; అందు నఖండిత బ్రహ్మచర్యుం
డనై యేను మూఁడు లోకంబుల బహిరంతరంబు లందు మహావి
ష్ణుని యనుగ్రహంబున నడ్డంబు లేక యీశ్వరదత్తయై బ్రహ్మాభి
వ్యంజకంబులైన సప్తస్వరంబులు దమ యంతన మ్రోయుచున్న
యీ వీణాలాపన రతింజేసి నారాయణకథాగానంబు సేయుచుఁ
జరియించుచుందు.
తీర్థపాదుఁడయిన దేవుండు విష్ణుండు
తన చరిత్ర మేను దవిలి పాడఁ
జీరఁబడ్డవాని చెలువున నేతెంచి
ఘనుఁడు నామనమునఁ గానవచ్చు.
విను మీ సంసారంబను
వననిధిలో మునిఁగి కర్మవాంఛలచే వే
దనఁ బొందెడువానికి వి
ష్ణుని గుణవర్ణనము తెప్ప సుమ్ము మునీంద్రా.
యమనియమాది యోగముల నాత్మ నియంత్రిత మయ్యుఁ గామరో
షములఁ బ్రచోదితంబ యగు శాంతి వహింపదు విష్ణుసేవచేఁ
గ్రమమున శాంతిఁ గైకొనిన కైవడి నాదు శరీర జన్మ క
ర్మముల రహస్య మెల్ల మునిమండన&#160;చెప్పితి నీవు గోరినన్
అని యిట్లు భగవంతుం డగు నారదుండు వ్యాసమునీంద్రుని
వీడ్కొని వీణ వాయించుచు, యదృచ్ఛామార్గంబునంజనియెనని,
సూతుండిట్లనియె.
వాయించు వీణ నెప్పుడు
మ్రోయించు ముకుందగీతములు జగములకుం
జేయించుఁ జెవుల పండువు
మాయించు నఘాళి నిట్టి మతి మఱి గలఁడే
అని నారదుం గొనియాడిన సూతునిం జూచి నారదుమాటలు విన్న
వెనుక భగవంతుండైన బాదరాయణుం డేమి సేసె నని శౌనకుం
డడిగిన సూతుం డిట్లనియె; బ్రహ్మదైవత్య యైన సరస్వతి పడమటి
తీరంబున ఋషులకు సత్రకర్మవర్ధనంబై బదరీ తరుషండమండి
తంబయి "శమ్యాప్రాసం" బనంబ్రసిద్ధంబగు నాశ్రమంబు గలదు; అందు
జలంబుల వార్చి కూర్చుండి, వ్యాసుండు తన మది దిరంబు సేసి
కొని భక్తియుక్తం బయిన చిత్తంబునం బరిపూర్ణుం డయిన యీశ్వ
రుంగాంచి, యీశ్వరాధీన మాయావృతంబైన జీవుని సంసారంబుఁ
గని, జీవుండు మాయచేత మోహితుండయి గుణవ్యతిరిక్తుండ
య్యు మాయాసంగతిం దాను ద్రిగుణాత్మకుం డని యభిమానించు
చుఁ ద్రిగుణత్వాభిమానంబునం గర్తయు భోక్తయు నను ననర్థంబు
నొందు; ననియు నయ్యనర్థంబునకు నారాయణభక్తియోగంబు గాని
యుపశమనంబు వేఱొకటి లేదనియు నిశ్చయించి.
అవనీచక్రములోన నే పురుషుఁ డే యామ్నాయమున్ విన్న మా
ధవుపై లోకశరణ్యుపై భవములం దప్పింపఁగాఁ జాలు భ
క్తివిశేషంబు జనించు నట్టి భువనక్షేమకరంబైన భా
గవతామ్నాయము బాదరాయణుఁడు దాఁ గల్పించె నేర్పొప్పగన్.
ఇట్లు భాగవతంబు నిర్మించి మోక్షార్థియైన శుకునిచేఁ జదివించె
నని చెప్పిన విని శౌనకుండు నిర్వాణతత్పరుండును సర్వోపేక్షకుం
డును నైన శుకయోగి యేమిటికి భాగవతం బభ్యసించె? ననవుడు.
సూతుం డిట్లనియె.
ధీరులు నిరపేక్షులు నా
త్మారాములునైన మునులు హరిభజనము ని
ష్కారణమ చేయుచుందురు
నారాయణుఁ డట్టి వాఁడనవ్యచరిత్రా!
హరిగుణవర్ణన రతుఁడై
హరితత్పరుఁడైన బాదరాయణి శుభత
త్పరతంబఠించెఁ ద్రిజగ
ద్వరమంగళమైన భాగవత నిగమంబున్.
నిగమములు వేయుఁ జదివిన
సుగమంబులు గావు ముక్తిసుభగత్వంబుల్
సుగమంబు భాగవత మను
నిగమంబుఁ బఠింప ముక్తినివసనము బుధా!
