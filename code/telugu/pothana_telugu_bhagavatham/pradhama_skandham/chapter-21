కురుసంతతికిఁ బరీక్షి
న్నరవరు నంకురము సేసి నారాయణుఁ డీ
ధరణీరాజ్యమునకు నీ
శ్వరుఁగా ధర్మజుని నిలిపి సంతోషించెన్.
ఇట్లు జగంబు పరమేశ్వరాధీనంబుగాని స్వతంత్రంబుగా దనునది
మొదలగు భీష్ముని వచనంబులం గృష్ణుని సంభాషణంబులం ధర్మ
నందనుండు ప్రవర్ధమాన విజ్ఞానుండును నివర్తిత శంకా కళంకుండు
నునై నారాయణాశ్రయుండైన యింద్రుండునుం బోలెఁ జతుస్సాగర
వేలాలంకృతంబగు వసుంధరామండలంబు సహోదర సహాయుం
డై యేలుచుండె.
సంపూర్ణ వృష్టిఁ బర్జన్యుండు గురియించు
నిల యెల్లఁ గోర్కుల నీనుచుండు
గోవులు వర్షించు ఘోషభూములఁ బాలు
ఫలవంతములు లతాపాదపములు
పండు సస్యములు దప్పక ఋతువుల నెల్ల
ధర్మ మెల్లెడలను దనరి యుండు
దైవభూతాత్మ తంత్రము లగు రోగాది
భయములు సెందవు ప్రజల కెందు
గురుకులోత్తముండు గుంతీతనూజుండు
దాన మానఘనుఁడు ధర్మజుండు
సత్యవాక్యధనుఁడు సకలమహీరాజ్య
విభవభాజి యయిన వేళ యందు
అంతఁ గృష్ణుండు చుట్టాలకు శోకంబు లేకుండం జేయుకొఱకును,
సుభద్రకుఁ బ్రియంబు సేయుటకును, గజపురంబునం గొన్ని నెల
లుండి ద్వారకానగరంబునకుం బ్రయాణంబు సేయం దలంచి, ధర్మ
నందనునకుం గృతాభివందనుం డగుచు నతనిచే నాలింగితుండై,
యామంత్రణంబు వడసి, కొందఱు దనకు నమస్కరించినం గౌఁగలిం
చుకొని కొందఱు దనుం గౌఁగిలింప నానందించుచు రథారోహణంబు
సేయు నవసరంబున సుభద్రయు ద్రౌపదియుఁ గుంతియు నుత్తర
యు గాంధారియు ధృతరాష్ట్రుండును విదురుండును యుధిష్ఠి
రుండును యుయుత్సుండును గృపాచార్యుండును నకుల సహ
దేవులును వృకోదరుండును ధౌమ్యుండును సత్సంగంబువలన
ముక్తదుస్సంగుండగు బుధుండు సకృత్కాల సంకీర్త్యమానంబై రుచి
కరంబగు నెవ్వని యశంబు నాకర్ణించి విడువ నోపం డట్టి హరితోడి
వియోగంబు సహింపక దర్శన స్పర్శనాలాప శయనాసన భోజనం
బులవలన నిమిషమాత్రంబును హరికి నెడ లేని వారలైన పాండ
వులం గూడికొని హరి మరలవలయునని కోరుచు హరి చనిన
మార్గంబు సూచుచు హరి విన్యస్త చిత్తులయి లోచనంబుల బాష్పం
బులొలుక నంత నిలువంబడి రయ్యవసరంబున.
కనకసౌధములపైఁ గౌరవకాంతలు
గుసుమవర్షంబులు గోరి కురియ
మౌక్తికదామ సమంచితధవళాత
పత్త్రంబు విజయుండు పట్టుచుండ
నుద్ధవసాత్యకు లుత్సాహవంతులై
రత్నభూషితచామరములు వీవ
గగనాంతరాళంబు గప్పి కాహళభేరి
పటహశంఖాదిశబ్దములు మొరయ
సకలవిప్రజనులు సగుణనిర్గుణరూప
భద్రభాషణములు పలుకుచుండ
భువనమోహనుండు పుండరీకాక్షుండు
పుణ్యరాశి హస్తిపురము వెడలె.
తత్సమయంబునం బౌరసుందరులు ప్రాసాదశిఖరభాగంబుల నిలిచి
గోపాలసుందరుని సందర్శించి, వర్గంబులై మార్గంబు రెండుదెసల
గరారవిందంబులు సాచి యొం డొరులకుం జూపుచుం దమ లో
నందొల్లి గుణంబులం గూడక జీవులు లీనరూపంబులై యుండం
బ్రపంచంబు బ్రవర్తింపని సమయంబున నొంటి దీపించు పురాణపురు
షుండితం డనువారును జీవులకు బ్రహ్మత్వంబు గలుగ లయంబు
సిద్ధించుట యెట్లనువారును, జీవనోపాధి భూతంబు లయిన సత్త్వా
దిశక్తుల లయంబు జీవుల లయంబనువారును గ్రమ్మఱ సృష్టికర్త
యైన యప్పరమేశ్వరుండు నిజవీర్యప్రేరితయై నిజాంశభూతంబు
లైన జీవులకు మోహిని యగుచు సృష్టి సేయ నిశ్చయించి నామ
రూపంబులు లేని జీవులందు నామరూపంబులు గల్పించుకొఱకు
వర్తిల్లు స్వమాయ నంగీకరించు ననువారును నిర్మలభక్తి సము
త్కంఠావిశేషంబుల నకుంఠితులై జితేంద్రియులగు విద్వాంసు లి
మ్మహానుభావు నిజరూపంబు దర్శింతు రను వారును యోగమా
ర్గంబునంగాని దర్శింపరాదను వారునునై మఱియును.
"రమణీ! దూరము వోయెఁ గృష్ణురథమున్ రాదింక వీక్షింప నీ
కమలాక్షుం బొడఁగానలేని దినముల్ గల్పంబులై తోఁచు&#160;గే
హము లం దుండఁగ నేల&#160;పోయి పరిచర్యల్ సేయుచున్ నెమ్మి నుం
దము రమ్మా&#160;యనె నొక్క చంద్రముఖి కందర్పాశుగభ్రాంతయై.
తరుణీ! యాదవరాజు గాఁ డితఁడు;&#160;వేదవ్యక్తుఁడై యొక్కఁడై
వరుసన్ లోకభవస్థితిప్రళయముల్ వర్తింపఁగాఁ జేయు దు
స్తరలీలారతుఁడైన యీశుఁ, డితనిన్ దర్శించితిం బుణ్యభా
సుర నే నంచు నటించె నొక్కతె మహాశుద్ధాంతరంగంబునన్.
తామసగుణు లగు రాజులు
భూమిం బ్రభవించి ప్రజలఁ బొలియింపఁగ స
త్త్వామలతనుఁడై యీతఁడు
భామిని&#160;వారల వధించుఁ బ్రతికల్పమునన్.
ఇదియునుం గాక.
ఈ యుత్తమశ్లోకుఁ డెలమి జన్మింపంగ
యాదవకుల మెల్ల ననఘ మయ్యె
నీ పుణ్యవర్తనుం డే ప్రొద్దు నుండంగ
మథురాపురము దొడ్డ మహిమఁ గనియె
నీ పూరుషశ్రేష్ఠు నీక్షింప భక్తితో
ద్వారకావాసులు ధన్యులైరి
యీ మహాబలశాలి యెఱిఁగి శిక్షింపంగ
నిష్కంటకం బయ్యె నిఖిలభువన
మీ జగన్మోహనాకృతి నిచ్చగించి
పంచశర భల్ల జాల విభజ్యమాన
వివశమానసమై వల్లవీసమూహ
మితని యధరామృతము గ్రోలు నెల్లప్రొద్దు.
ఈ కమలాక్షు నీ సుభగు నీ కరుణాంబుధిఁ ప్రాణనాథుఁగాఁ
జేకొని వేడ్కఁ గాపురము సేయుచు నుండెడు రుక్మిణీముఖా
నేక పతివ్రతల్ నియతి నిర్మలమానసలై జగన్నుతా
స్తోకవిశేషతీర్థములఁ దొల్లిటి బాముల నేమి నోఁచిరో."
అని యిట్లు నానావిధంబులుగా బలుక పురసుందరుల వచనంబు
లాకర్ణించి కటాక్షించి నగుచు నగరంబు వెడలె; ధర్మజుండును హ
రికి రక్షణంబులై కొలిచి నడువం జతురంగ బలంబులం బంచినఁ
దత్సేనాసమేతులై దనతోడి వియోగంబున కోర్వక దూరంబు వెను
తగిలిన కౌరవుల మరలించి, కురుజాంగల, పాంచాల దేశంబులు
దాటి శూరసేన యామున భూములంగడచి బ్రహ్మావర్త కురుక్షేత్ర
మత్స్య సారస్వత మరుధన్వ సౌవీరాభీర సైంధవ విషయంబు
లతిక్రమించి, తత్తద్దేశవాసు లిచ్చిన కానుకలు గైకొనుచు నానర్తమం
డలంబు సొచ్చి, పద్మబంధుండు పశ్చిమ సింధు నిమగ్నుండయిన
సమయంబునఁ బరిశ్రాంతవాహుండై చనిచని.
