అని విదురుండు ధృతరాష్ట్రునకు విరక్తిమార్గం బుపదేశించిన, నతండు
ప్రజ్ఞాచక్షుండై, సంసారంబు దిగనాడి, మోహపాశంబువలన నూడి
విజ్ఞానమార్గంబునం గూడి దుర్గమంబగు హిమవన్నగంబునకు
నిర్గమించిన.
అంధుండైన పతిన్ వరించి, పతిభావాసక్తి నేత్రద్వయీ
బంధాచ్ఛాదనమున్ ధరించి, నియమప్రఖ్యాతయై యున్న త
ద్గాంధారక్షితినాథుకూఁతురును యోగప్రీతి చిత్తంబులో
సంధిల్లం బతివెంట నేఁగె, నుదయత్సాధ్వీగుణారూఢయై.
వెనుకకు రాక చొచ్చు రణవీరునికైవడి, రాజదండనం
బునకు భయంబు లేక వడిఁ బోయెడి ధీరుని భంగి, నప్పు డా
వనిత దురంతమైన హిమవంతము పొంత వనాంతభూమికిం
బెనిమిటితోడ నించుకయు భీతి వహింపక యేగెఁ బ్రీతితోన్.
ఇట్లు విదురసహితులై గాంధారీధృతరాష్ట్రులు వనంబునకుం జనిన
మఱునాఁడు ధర్మనందనుండు ప్రభాతంబున సంధ్యావందనంబు
సేసి, నిత్యహోమంబు గావించి, బ్రాహ్మణోత్తములకు గో హిరణ్య
తిల వస్త్రాది దానంబులు సేసి నమస్కరించి, గురువందనముకొఱకుఁ
పూర్వ ప్రకారంబునం దండ్రి మందిరమునకుఁ జని యందు విదుర
సహితులయిన తల్లిదండ్రులం గానక మంజుపీఠంబునఁ గూర్చున్న
సంజయున కిట్లనియె.
"మా తల్లిదండ్రు లీ మందిరంబున లేరు
సంజయ! వా రెందుఁ జనిరి నేఁడు
ముందఱ గానఁడు ముదుసలి మా తండ్రి
పుత్రశోకంబునఁ బొగులుఁ దల్లి
సౌజన్యనిధి ప్రాణసఖుఁడు మా పినతండ్రి
మందబుద్ధులమైన మమ్ము విడిచి
యెటఁ బోయిరో మువ్వు రెఱిఁగింపు గంగలోఁ
దన యపరాధంబుఁ దడవి కొనుచు
భార్యతోడఁ దండ్రి పరితాపమునఁ బడుఁ
గపట మింత లేదు కరుణ గలదు
పాండుభూవిభుండు పరలోకగతుఁడైన
మమ్ముఁ బిన్నవాండ్ర మనిచె నతఁడు."
అనిన సంజయుండు దయాస్నేహంబుల నతికర్శితుం డగుచు
దన ప్రభువువోయిన తెఱంగెఱుంగక, కొంత దడ వూరకుండి తద్వి
యోగ దుఃఖంబునఁ గన్నీరు దుడిచికొనుచు, బుద్ధిబలంబునం
జిత్తంబు ధైర్యాయత్తంబు సేసి, తన భర్తృ పాదంబుల మనంబుల
నెన్నుచు ధర్మజున కిట్లనియె.
"అఖిల వార్తలు మున్ను నన్నడుగుచుండు
నడుగఁ డీ రేయి మీ తండ్రి యవనినాథ!
మందిరములోన విదురుతో మంతనంబు
నిన్న యాడుచు నుండెను నేఁడు లేఁడు.
విదురగాంధారీధృతరాష్ట్రులు నన్ను వంచించి యెందుఁ బోయిరో
వారల నిశ్చయంబు లెట్టివో యెఱుంగ" నని సంజయుండు దుఃఖిం
చుసమయంబునఁ దుంబురు సహితుండై నారదుండు వచ్చిన
లేచి నమస్కరించి తమ్ములుం దానును నారదుం బూజించి కౌంతే
యాగ్రజుం డిట్లనియె.
"అక్కట! తల్లిదండ్రులు గృహంబున లేరు మహాత్మ! వారు నేఁ
డెక్కడ వోయిరో యెఱుఁగ, నెప్పుడు బిడ్డల పేరు గ్రుచ్చి తాఁ
బొక్కుచునుండుఁ దల్లి యెటు వోయెనొకో? విపదంబురాశికిన్
నిక్కము కర్ణధారుఁడవు నీవు జగజ్జనపారదర్శనా!"
అనిన విని సర్వజ్ఞుండైన నారదుండు ధర్మజున కిట్లనియె "నీశ్వర
వశంబు విశ్వంబు ఈశ్వరుండ భూతముల నొకటితోనొకటిఁ జేర్చు
నెడఁబాపు, సూచీ భిన్ననాసిక లందు రజ్జుప్రోతంబు లగుచుఁ గంఠ
రజ్జువులఁ గట్టబడిఁన బలీవర్ధంబులంబోలెఁ గర్తవ్యాకర్తవ్యవిధాయక
వేదలక్షణ యగు వాక్తంత్రియందు వర్ణాశ్రమ లక్షణంబులు గల నా
మంబులచే బద్ధులైన లోకపాలసహితంబులై, లోకంబీశ్వరాదేశంబు
వహించు గ్రీడాసాధనంబు లగు నక్షకందుకాదుల కెట్లు సంయోగ
వియోగంబు లట్లు క్రీడించు నీశ్వరుని క్రీడాసాధనంబులైన జంతు
వులకు సంయోగ వియోగంబు లగుచుండు, సమస్తజనంబును జీవ
రూపంబున ధ్రువంబును, దేహరూపంబున నధ్రువంబునై యుండు;
మఱియు నొక్క పక్షంబున ధ్రువంబు నధ్రువంబునుం గాక
యుండు, శుద్ధబ్రహ్మస్వరూపంబున ననిర్వచనీయంబుగ రెండు
నై యుండు, అజగరంబుచేత మ్రింగంబడిన పురుషుం డన్యుల
రక్షింపలేని తెఱంగునఁ బంచభూతమయంబై కాలకర్మగుణాధీనంబైన
దేహంబు పరుల రక్షింప సమర్థంబు గాదు, కరంబులు గల జంతు
వులకుఁ గరంబులు లేని చతుష్పదంబు లాహారంబు లగుఁ; జర
ణంబులు గల ప్రాణులకుం జరణంబులు లేని తృణాదులు భక్షణీ
యంబు లగు; నధిక జన్మంబుగల వ్యాఘ్రాదులకు నల్పజన్మంబు
లుగల మృగాదులు భోజ్యంబులగు; సకలదేహి దేహంబు లందు
జీవుండు గలుగుటం జేసి జీవునికి జీవుండ జీవిక యగు; అహస్త
సహస్తాదిరూపంబైన విశ్వమంతయు నీశ్వరుండుగాఁ దెలియుము;
అతనికి వేఱు లేదు; నిజమాయా విశేషంబున మాయావి యై
జాతిభేద రహితుండైన యీశ్వరుండు బహుప్రకారంబుల భోగిభోగ్య
రూపంబుల నంతరంగ బహిరంగంబుల దీపించు, గాన యనాథులు
దీనులు నగు నాదు తల్లిదండ్రులు ననుం బాసి యేమయ్యెదరో యె
యెట్లు వర్తింతురో యని వగవం బని లేదు, అజ్ఞాన మూలం బగు
స్నేహంబున నైన మనోవ్యాకులత్వంబు పరిహరింపు" మని మఱియు
నిట్లనియె.
"అట్టి కాలరూపుఁ డఖిలాత్ముఁ డగు విష్ణుఁ
డసురనాశమునకు నవతరించి
దేవకృత్యమెల్లఁ దీర్చి చిక్కిన పని
కెదురుసూచుచుండు నిప్పు డధిప!
