తన చేతి వల్లకీతంత్రీ స్వనంబున
సతత నారాయణశబ్ద మొప్ప
నానన సంభూత హరిగీతరవ సుధా
ధారల యోగీంద్రతతులు సొక్కఁ
గపిల జటాభార కాంతిపుంజంబుల
దిశలు ప్రభాత దీధితి వహింపఁ
దనులగ్న తులసికా దామగంధంబులు
గగనాంతరాళంబు గప్పికొనఁగ
వచ్చె మింటనుండి వాసవీనందను
కడకు మాటలాడఁ గడఁకతోడ
భద్రవిమలకీర్తిపారగుఁ డారూఢ
నయవిశారదుండు నారదుండు.
కనియెన్ నారదుఁ డంతన్
వినయైక విలాసు నిగమ విభజన విద్యా
జనితోల్లాసున్ భవదుః
ఖనిరాసున్ గురుమనోవికాసున్ వ్యాసున్.
ఇట్లు నిజాశ్రమంబునకు వచ్చిన నారదు నెఱింగి లేచి వ్యాసుండు
విధివత్‌ క్రమంబునం బూజించిన నతండు లేనగవు నెగడెడి మొగంబు
తోడ విపంచికాతంత్రి వ్రేల మీటుచు నిట్లనియె.
ధాతవు, భారతశ్రుతివిధాతవు, వేదపదార్థజాతవి
జ్ఞాతవు, కామముఖ్యరిపుషట్కవిజేతవు, బ్రహ్మతత్త్వని
ర్ణేతవు, యోగినేతవు, వినీతుఁడ వీవు చలించి చెల్లరే
కాతరుకైవడిన్ వగవఁ గారణ మేమి? పరాశరాత్మజా!
అనినఁ బారాశర్యుం డిట్లనియె.
పుట్టితి వజు తనువునఁ జే
పట్టితివి పురాణపురుషు భజనము పదముల్
మెట్టితివి దిక్కులం దుది
ముట్టితివి మహాప్రబోధమున మునినాథా!
అదియునుంగాక నీవు సూర్యునిభంగి మూఁడు లోకములం జరిం
తువు; వాయువు పగిది నఖిలజనులలోన మెలంగుదువు; సర్వ
జ్ఞుండ వగుటం జేసి.
నీ కెఱుఁగరాని ధర్మము
లోకములను లేదు బహువిలోకివి నీవున్
నాకొఱఁత యెట్టి దంతయు
నాకున్ వివరింపవయ్య నారద! కరుణన్.
అనిన నారదుం డిట్లనియె.
అంచితమైన ధర్మచయ మంతయుఁ జెప్పితి వందులోన నిం
చించుక గాని విష్ణు కథ లేర్పడఁ జెప్పవు; ధర్మముల్ ప్రపం
చించిన మెచ్చునే గుణవిశేషము లెన్నినఁగాక నీకు నీ
కొంచెము వచ్చుటెల్ల హరిఁ గోరి నుతింపమి నార్యపూజితా!
హరినామస్తుతి సేయు కావ్యము సువర్ణాంభోజ హంసావళీ
సురుచిభ్రాజితమైన మానస సరస్స్ఫూర్తిన్ వెలుంగొందు శ్రీ
హరినామస్తుతి లేని కావ్యము విచిత్రార్థాన్వితం బయ్యు శ్రీ
కరమై యుండ; దయోగ్యదుర్మదనదత్కాకోల గర్తాకృతిన్.
అపశబ్దంబులఁ గూడియున్ హరి చరిత్రాలాపముల్ సర్వపా
ప పరిత్యాగము సేయుఁ గావున హరిన్ భావించుచుం బాడుచున్
జపముల్ సేయుచు వీనులన్ వినుచు నశ్రాంతంబు గీర్తించుచుం
దపసుల్ సాధులు ధన్యులౌదురుగదా తత్త్వజ్ఞ! చింతింపుమా.
మునీంద్రా! నిర్గతకర్మంబై నిరుపాధికంబైన జ్ఞానంబు హరిభక్తి
లేకున్న విశేషంబుగ శోభితంబుగాదు, ఫలంబు గోరక కర్మం బీశ్వరు
నకు సమర్పణంబు సేయకున్న నది ప్రశస్తంబై యుండదు; భక్తిహీ
నంబు లయిన జ్ఞానవాచాకర్మకౌశలంబులు నిరర్థంబులు; గావున,
మహానుభావుండవు, యథార్థదర్శనుండవు, సకల దిగంత ధవళ
కీర్తివి, సత్యరతుండవు, ధృతవ్రతుండవు నగు నీవు నిఖిల బంధ
మోచనంబుకొఱకు వాసుదేవుని లీలావిశేషంబులు భక్తితోడ వర్ణిం
పుము; హరివర్ణనంబు సేయక ప్రకారాంతరంబున నర్థాంతరంబులు
వీక్షించి తద్వివక్షాకృత రూప నామంబులంజేసి పృథగ్దర్శనుండైన
వాని మతి పెనుగాలిచేతం ద్రిప్పంబడి తప్పంజను నావ చందంబున
నెలవు సేర నేరదు; కామ్యకర్మంబు లందు రాగంబు గల ప్రాకృత
జనులకు నియమించిన ధర్మంబులు సెప్పి శాసకుండ వగు నీవు
వగచుట తగ; దది యెట్టు లనిన, వారలదియే ధర్మంబని జుగుప్సి
తంబు లగు కామ్యకర్మంబులు సేయుచుఁ దత్త్వజ్ఞానంబు మఱతురు;
గావున, బుద్ధి మోహంబు జనియింపక తత్వజ్ఞుండవై వ్యధా వియో
గంబు సేయుమని మఱియు నిట్లనియె.
ఎఱిఁగెడువాఁడు కర్మచయ మెల్లను మాని హరి స్వరూపమున్
నెఱయ నెఱింగి యవ్వలన నేరుపు జూపు గుణానురక్తుఁడై
తెఱకువ లేక క్రుమ్మరుచు దేహధనాద్యభిమాన యుక్తుఁడై
యెఱుఁగని వానికిం దెలియ నీశ్వరలీల లెఱుంగ చెప్పవే.
తన కులధర్మమున్ విడిచి దానవవైరి పదారవిందముల్
పనిపడి సేవసేసి పరిపాకము వొందక యెవ్వఁడేనిఁ జ
చ్చిన మఱు మేన నైన నది సిద్ధి వహించుఁ దదీయ సేవఁ బా
సినఁ గుల ధర్మగౌరవము సిద్ధి వహించునె యెన్ని మేనులన్.
అదిగావున నెఱుకగలవాఁడు హరిసేవకుం బ్రయత్నంబు సేయం దగు;
గాలక్రమంబున సుఖదుఃఖంబులు ప్రాప్తంబు లయినను హరిసేవ
విడువం దగదు; దానం జేసి యూర్థ్వంబున బ్రహ్మ పర్యంతంబు
గ్రింద స్థావరపర్యంతంబుఁ దిరుగుచున్న జీవులకు నెయ్యది వొంద
రాదట్టి, మేలు సిద్ధించుకొఱకు హరిసేవ సేయవలయు; హరిసేవ
కుండగువాఁడు జననంబు నొందియు నన్యుని క్రియ సంసారంబు
నం జిక్కండు; క్రమ్మఱ హరిచరణస్మరణంబుఁ జేయుచు భక్తి రస
వశీకృతుండయి విడువ నిచ్చగింపఁడు; మఱియును.
విష్ణుండు విశ్వంబు, విష్ణునికంటెను
వేఱేమియును లేదు విశ్వమునకు
భవవృద్ధిలయము లా పరమేశుచే నగు
నీ వెఱుంగుదు గాదె నీ ముఖమున
నెఱిఁగింప బడ్డది యేక దేశమున నీ
భువన భద్రమునకై పుట్టినట్టి
హరికళాజాతుండ వని విచారింపుము,
రమణతో హరిపరాక్రమము లెల్ల
వినుతిసేయు మీవు వినికియుఁ జదువును
దాన మతుల నయముఁ దపము ధృతియుఁ
గలిమి కెల్ల ఫలముగాదె పుణ్యశ్లోకుఁ
గమలనాభుఁ బొగడఁ గలిగెనేని.
