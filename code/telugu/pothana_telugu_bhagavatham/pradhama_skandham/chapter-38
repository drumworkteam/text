తులసీసంయుతదైత్యజిత్పదరజస్తోమంబుకంటెన్ మహో
జ్జ్వలమై దిక్పతిసంఘసంయుతజగత్సౌభాగ్యసంధాయియై
కలిదోషావళి నెల్లఁన బాపు దివిషద్గంగాప్రవాహంబు లో
పలికిం బోయి మరిష్యమాణుఁ డగుచుం బ్రాయోపవేశంబునన్.
చిత్తము గోవిందపదా
యత్తముఁ గావించి మౌనియై తనలో నే
తత్తఱము లేక భూవర
సత్తముఁడు వసించె ముక్తసంగత్వమునన్.
ఇట్లు పాండవపౌత్రుండు ముకుంద చరణారవింద వందనానంద
కందాయమాన మానసుండై విష్ణుపదీతీర్థంబున బ్రాయోపవేశంబున
నుండుట విని సకలలోక పావనమూర్తులు మహానుభావులు
నగుచు దీర్థంబులకుం దీర్థత్వంబు లొసంగ సమర్థులైన యత్రి, విశ్వా
మిత్ర, మైత్రేయ, భృగు, వసిష్ఠ, పరాశర, చ్యవన, భరద్వాజ, పర
శురామ, దేవల, గౌతమ, కశ్యప, కణ్వ, కలశసంభవ, వ్యాస, ప
ర్వత, నారద ప్రముఖులైన బ్రహ్మర్షి, దేవర్షి, రాజర్షిపుంగవులును
కాండర్షులయిన యరుణాదులును మఱియు నానాగోత్రసంజాతు
లైన మునులును శిష్య ప్రశిష్య సమేతులై చనుదెంచిన వారలకుఁ
బ్రత్యుత్తానంబు సేసి, పూజించి, దండప్రణామంబు లాచరించి,
కూర్చుండ నియోగించి.
క్రమ్మఱ నమ్మునివిభులకు
నమ్మనుజేంద్రుండు మ్రొక్కి హర్షాశ్రుతతుల్
గ్రమ్మఁగ ముకుళితకరుఁడై
సమ్మతముగఁ జెప్పె నాత్మ సంచారంబున్.
"ఓపిక లేక చచ్చిన మహోరగముం గొని వచ్చి కోపినై
తాపసు మూపుఁపై నిడిన దారుణచిత్తుఁడ; మత్తుఁడన్ మహా
పాపుఁడ మీరు పాపతృణపావకు; లుత్తము లయ్యలార! నా
పాపము వాయు మార్గముఁ గృపావరులార! విధించి చెప్పరే.
భూసురపాదరేణవులు పుణ్యులఁజేయు నరేంద్రులన్ ధరి
త్రీసురులార! మీచరణరేణుకణంబులు మేను సోఁక నా
చేసిన పాపమంతయు నశించెగృతార్థుఁడనైతినెద్ది యేఁ
జేసిన ముక్తి పద్ధతికిఁజెచ్చెరఁబోవఁగఁవచ్చుఁజెప్పరే.
భీకరతర సంసార
వ్యాకులతన్ విసిగి దేహ వర్జన గతి నా
లోకించు నాకుఁ దక్షక
కాకోదరవిషము ముక్తికారణ మయ్యెన్.
ఏపారు నహంకార
వ్యాపారము లందు మునిఁగి వర్తింపంగా
నాపాలిటి హరి భూసుర
శాపవ్యాజమున ముక్తసంగుం జేసెన్.
ఉరుగాధీశువిషానలంబునకు మే నొప్పింతు శంకింప నీ
శ్వరసంకల్పము నేఁడు మానదు; భవిష్యజ్జన్మంబులన్
హరి చింతారతియున్ హరిప్రణుతి భాషాకర్ణ నాసక్తియున్
హరిపాదాంబుజ సేవయుం గలుగ మీ రర్థిం బ్రసాదింపరే?
చూడుఁడు నా కల్యాణము
పాడుఁడు గోవిందుమీఁది పాటలు దయతో
నాడుఁడు హరిభక్తులకథ
లే డహముల లోన ముక్తి కేఁగఁగ నిచటన్.
అమ్మా! నినుఁ జూచిన నరుఁ
బొమ్మా యని ముక్తి కడకుఁ బుత్తు వఁట కృపన్
లెమ్మా నీ రూపముతో
రమ్మా నా కెదుర గంగా! రమ్యతరంగా!"
అని తనకు మీఁద నయ్యెడి జన్మాతరంబు లందును హరిపాదభక్తి
సౌజన్యంబులు సంధిల్లుంగాత మని గంగాతరంగిణీదక్షిణకూలంబు
నం బూర్వాగ్ర దర్భాసనంబున నుత్తరాభిముఖుండై, యుపవేశించి
జనమేజయు రప్పించి, రాజ్యభారంబు సమర్పించి, యత్నంబు
సంసార బంధంబునకుం దప్పించి, చిత్తంబు హరికి నొప్పించి, పర
మ భాగవతుండైన పాండవపౌత్రుండు ప్రాయోపవిష్టుండై యున్న
సమయంబున.
ఒత్తిలి పొగడుచు సురలు వి
యత్తలముననుండి మెచ్చి యలరుల వానల్
మొత్తములై కురిసిరి నృప!
సత్తముపై భూరి భేరి శబ్దంబులతోన్.
ఆ సమయంబున సభాసీనులయిన ఋషులిట్లనిరి.
"క్షితినాథోత్తమ. నీ చరిత్రము మహాచిత్రంబు మీ తాత లు
గ్ర తపోధన్యులు విష్ణుపార్శ్వపదవిం గామించి రాజన్యశో
భిత కోటిర మణి ప్రభాన్విత మహాపీఠంబు వర్జించి రు
న్నతులై నీవు మహోన్నతుండవు గదా నారాయణధ్యాయివై.
వసుధాధీశ్వర! నీవు మర్త్య తనువున్ వర్జించి నిశ్శోకమై
వ్యసనచ్ఛేదకమై రజోరహితమై వర్తించు లోకంబు స
ర్వసమత్వంబునఁ జేరునంతకు భవద్వాక్యంబులన్ వించు నే
దెసకుం బోవక చూచుచుండెదము నీ దివ్యప్రభావంబులన్."
అని యిట్లు పక్షపాత శూన్యంబులును మహనీయ మాధుర్య
గాంభీర్య సౌజన్య ధుర్యంబులునునైన భాషణంబు లాడుచు మూఁ
డులోకంబులకు నవ్వలిదైన సత్యలోకంబునందు మూర్తిమంతం
బులై నెగడుచున్న నిగమంబుల చందంబునం దేజరిల్లుచున్న
ఋషులం జూచి భూవరుండు నారాయణకథాశ్రవణ కుతూహలుం
డయి నమస్కరించి యిట్లనియె.
"ఏడు దినంబుల ముక్తిం
గూడఁగ నేరీతి వచ్చు గురు సంసార
క్రీడన మే క్రియ నెడతెగుఁ,
జూడుఁడు మాతండ్రులార! శ్రుతివచనములన్.
ప్రాప్తానందులు బ్రహ్మబోధన కళాపారీణు లాత్మప్రభా
లుప్తాజ్ఞానులు మీర లార్యులు దయాళుత్వాభిరాముల్ మనో
గుప్తంబుల్ సకలార్థజాలములు మీకుం గానవచ్చుం గదా?
సప్తాహంబుల ముక్తి కేఁగెడు గతిం జర్చించి భాషింపరే."
అని యుత్తరానందనుం డాడిన వచనంబులకు మును లందఱుఁ
బ్రత్యుత్తరంబు విమర్శించు నెడ దైవయోగంబున.
