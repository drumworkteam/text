జలజాతాక్షుఁడు శౌరి డగ్గఱె మహాసౌధాగ్రశృంగారకన్
గలహంసావృతహేమపద్మపరిఖా కాసారకన్ దోరణా
వళిసంఛాదితతారకన్ దరులతావర్గానువేలోదయ
త్ఫలపుష్పాంకుర కోరకన్ మణిమయప్రాకారకన్ ద్వారకన్.
ఇట్లు దన ప్రియపురంబు డగ్గఱి.
అన్యసన్నుత సాహసుండు మురారి యొత్తె యదూత్తముల్
ధన్యులై వినఁ బాంచజన్యము దారితాఖిలజంతు చై
తన్యమున్ భువనైకమాన్యము దారుణధ్వని భీతరా
జన్యమున్ బరిమూర్చితాఖిలశత్రుదానవసైన్యమున్.
శంఖారావము వీనులన్ విని జనుల్ స్వర్ణాంబరద్రవ్యముల్
సంఖ్యాతీతము కొంచు వచ్చిరి దిదృక్షాదర్పితోత్కంఠన
ప్రేంఖద్భక్తులు వంశ కాహళ మహాభేరీ గజాశ్వావళీ
రింఖారావము లుల్లసిల్ల దనుజారిం జూడ నాసక్తులై.
బంధులుఁ బౌరులుఁ దెచ్చిన
గంధేభ హయాదులైన కానుకలు దయా
సింధుఁడు గైకొనె నంబుజ
బంధుఁడు గొను దత్త దీప పంక్తులభంగింన్.
ఇట్లాత్మారాముండును బూర్ణకాముండునునైన యప్పరమేశ్వరు
నికి నుపాయనంబు లిచ్చుచు నాగరులు వికసితముఖులయి గద్గద
భాషణంబుల తోడ డయ్యకుండ నడపునయ్యకు నెయ్యంపుఁ జూపుల
నడ్డంబులేని బిడ్డల చందంబున మ్రొక్కి యిట్లనిరి.
"నీపాదాబ్జము బ్రహ్మపూజ్యము గదా, నీ సేవ సంసార సం
తాపధ్వంసినియౌఁ గదా, సకలభద్రశ్రేణులం బ్రీతితో
నాపాదింతు గదా, ప్రసన్నులకుఁ గాలాధీశ! కాలంబు ని
ర్వ్యాపారంబు గదయ్య చాలరు నినున్ వర్ణింప బ్రహ్మాదులున్.
ఉన్నారము సౌఖ్యంబున
విన్నారము నీ ప్రతాప విక్రమకథలన్
మన్నారము ధనికులమై
కన్నారము తావకాంఘ్రికమలములు హరీ!
ఆరాటము మది నెఱుఁగము
పోరాటము లిండ్లకడలఁ బుట్టవు పురిలోఁ
జోరాటన మెగయదు నీ
దూరాటన మోర్వలేము తోయజనేత్రా!
తండ్రుల కెల్లఁ దండ్రియగు ధాతకుఁ దండ్రివి దేవ! నీవు మా
తండ్రివిఁ దల్లివిం బతివి దైవమవున్ సఖివిన్ గురుండ; వే
తండ్రులు నీ క్రియం బ్రజల ధన్యులఁ జేసిరి, వేల్పు లైన నో
తండ్రి భవన్ముఖాంబుజము ధన్యతఁ గానరు మా విధంబునన్.
చెచ్చెరఁ గరినగరికి నీ
విచ్చేసిన నిమిషమైన వేయేండ్లగు నీ
వెచ్చోటికి విచ్చేయక
మచ్చికతో నుండుమయ్య మా నగరమునన్.
అంధకారవైరి యపరాద్రి కవ్వలఁ
జనిన నంధమయిన జగముభంగి
నిన్నుఁ గానకున్న నీరజలోచన!
యంధతమస మతుల మగుదు మయ్య."
అని యిట్లు ప్రజలాడెడి భక్తియుక్త మధుర మంజులాలాపంబులు
గర్ణ కలాపంబులుగా నవధరించి, కరుణావలోకనంబులు వర్షించుచు
హర్షించుచుఁ, దన రాక విని మహానురాగంబున సంరంభ వేగంబుల
మజ్జనభోజనశయనాది కృత్యంబు లొల్లక యుగ్రసే నాక్రూర వసుదేవ
బలభద్ర ప్రధ్యుమ్న సాంబ చారుధేష్ణ గద ప్రముఖ యదు కుంజ
రులు కుంజర తురగ రథారూఢు లై దిక్కుంజరసన్నిభం బయిన
యొక్క కుంజరంబు ముందట నిడుకొని, సూత మాగధ నట నర్తక
వంది సందోహంబుల మంగళభాషణంబులును, భూసురాశిర్వాద
వేదఘోషంబులును, వీణా వేణు భేరీ పటహ శంఖ కాహళ ధ్వానం
బులును, రథారూఢ విభూషణ భూషిత వారయువతీ గానంబులు
ను నసమానంబులై చెలంగ నెదురుకొని యథోచిత ప్రణామాభివా
దన పరిరంభ కరస్పర్శన సంభాషణ మందహాస సందర్శనాది విధా
నంబుల బహుమానంబులు సేసి, వారలుం దానును భుజగేంద్ర
పాలితంబైన భోగవతీనగరంబు చందంబున స్వసమాన బల యదు
భోజ దశార్హ కుకురాంధక వృష్ణి వీరపాలితంబును, సకల కాల
సంపద్యమానాంకుర పల్లవ కోరక కుట్మల కుసుమ ఫల మంజరీ
పుంజ భార వినమిత లతా పాదపరాజ విరాజితోద్యాన మహావనోప
వనారామ భాసితంబును, వనాంతరాళ రసాల సాల శాఖాంకుర
ఖాదనక్షుణ్ణకషాయ కంఠ కలకంఠ మిథున కోలాహల ఫలరసాస్వాద
పరిపూర్ణ శారికా కీర కుల కలకల కల్హార పుష్ప మకరంద పాన పర
వశ భృంగ భృంగీ కదంబ ఝంకార సరోవర కనక కమల మృదుల
కాండ ఖండ స్వీకార మత్త వరాటాయత్త కలహంస నివహ క్రేంకార
సహితంబును, మహోన్నత సౌధజాల రంధ్రనిర్గత కర్పూర ధూప
ధూమపటల సందర్శన సంజాత జలధర భ్రాంతి విభ్రాంతి సముద్ధూత
పింఛ నర్తన ప్రవర్తమాన మత్తమయూర కేకారవ మహితంబును,
నానారూప తోరణ ధ్వజ వైజయంతికా నికాయ నిరుద్ధ తారకాగ్రహ
ప్రకాశంబును, ముక్తాఫలవిరచితరంగవల్లి కాలంకృత మందిర ద్వార
దేహళీ వేదికా ప్రదేశంబును, ఘనసార గంధసార కస్తూరికా సంవా
సిత వణిగ్గేహ గేహళీ నికర కనకగళంతికా వికీర్యమాణ సలిల
ధారా సంసిక్త విపణి మార్గంబును బ్రతినివాస బహిరంగణ సమర్పిత
రసాలదండ ఫల కుసుమ గంధాక్షత ధూప దీప రత్నాంబరాది వివి
ధోపహారవర్గంబును, బ్రవాళ నీల మరకత వజ్ర వైఢూర్య నిర్మిత
గోపురాట్టాలకంబును, విభవ నిర్జిత మహేంద్రనగరాలకంబును నైన
పురవరంబుం బ్రవేశించి రాజమార్గంబున వచ్చు సమయంబున.
కన్నులారంగ నిత్యమున్ హరిఁ గాంచుచున్ మనువార ల
య్యు న్నవీన కుతూహలోత్సవయుక్తి నాగరకాంత ల
త్యున్నతోన్నతహర్మ్యరేఖల నుండి చూచిరి నిక్కి చే
సన్నలం దమలోనఁ దద్విభు సౌకుమార్యము సూపుచున్.
కలుముల నీనేడు కలకంఠి యెలనాఁగ
వర్తించు నెవ్వాని వక్షమందు;
జనదృక్చకోరకసంఘంబునకు సుధా
పానీయపాత్ర మే భవ్యుముఖము;
సకలదిక్పాలకసమితికి నెవ్వాని
బాహుదండంబులు పట్టుఁగొమ్మ;
లాశ్రితశ్రేణి కే యధిపుని పాదరా
జీవయుగ్మంబులు చేరుగడలు;
భువనమోహనుండు పురుషభూషణుఁ డెవ్వఁ
డట్టి కృష్ణుఁ డరిగె హర్మ్యశిఖర
రాజమాన లగుచు రాజమార్గంబున
రాజముఖులు గుసుమరాజిఁ గురియ.
జలజాతాక్షుఁడు సూడ నొప్పె ధవళఛ్ఛత్రంబుతోఁ జామరం
బులతోఁ బుష్ప పిశంగ చేలములతో భూషామణి స్ఫీతుఁ డై
నలినీభాంధవుతో శశిధ్వజముతో నక్షత్రసంఘంబుతో
బలభిచ్ఛాపముతోఁ దటిల్లతికతో భాసిల్లు మేఘాకృతిన్.
ఇట్లరిగి తల్లిదండ్రుల నివాసంబు సొచ్ఛి దేవకీ ప్రముఖులయిన
తల్లుల కేడ్వురకు మ్రొక్కిన.
బిడ్డఁడు మ్రొక్కినఁ దల్లులు
జడ్డన నంకముల నునిచి చన్నుల తుదిఁబా
లొడ్డగిలఁ బ్రేమభరమున
జడ్డువడం దడిపి రక్షిజలముల ననఘా!
