"నయనాంభఃకణజాల మేల విడువన్ నా తల్లి నీ మేను సా
మయమై యున్నది; మోము వాడినది; నీ మన్నించు చుట్టాలకున్
భయదుఃఖంబులు నెందు వొందవు గదా? బంధించి శూద్రుల్ పద
త్రయహీనన్ ననుఁ బట్టవత్తురనియో, తాపంబు నీ కేటికిన్.
మఖములు లేమి నమర్త్యుల కిటమీఁద
మఖభాగములు లేక మాను ననియొ?
రమణులు రమణుల రక్షింప రనియొ? పు
త్రులఁ దల్లిదండ్రులు ప్రోవరనియొ?
భారతి గుజనులఁ బ్రాపించుననియొ? స
ద్విప్రులు నృపుల సేవింతు రనియొ?
కులిశహస్తుఁడు వాన గురియింపకుండఁగఁ
బ్రజలు దుఃఖంబులఁ బడుదురనియొ?
హీనవంశ జాతు లేలెదరనియొ? రా
జ్యములు పాడిగలిగి జరుగవనియొ?
మనుజు లన్న పాన మైథున శయ నాస
నాది కర్మసక్తు లగుదు రనియొ?
జననీ! నీ భరమెల్ల డించుటకునై చక్రాయుధుం డిన్ని హా
యనముల్ దాను నరాకృతిన్ మెలఁగి నిత్యానందముం జేసి పో
యిన నే నింక ననాథ నైతిఁ గుజనుం డెవ్వాఁడు శాసించునో?
పెను దుఃఖంబులఁ నేమి పొందు ననియో? భీతిల్లి చింతించుటల్.
దెప్పర మగు కాలముచే
నెప్పుడు దేవతల కెల్ల నష్టం బగు నీ
యొప్పిదముఁ గృష్ణుఁ డరిగినఁ
దప్పెఁ గదా! తల్లి! నీవు తల్లడపడఁగన్."
అనిన భూదేవి యిట్లనియె.
"ఈ లోకమునఁ బూర్వము
నాలుగు పాదముల నీవు నడతుఁవు నేఁ డా
శ్రీలలనేశుఁడు లేమిని
గాలముచే నీకు నొంటి కాలయ్యెఁ గదే!
మఱియు సత్య శౌచ దయా క్షాంతులును, ద్యాగ సంతోషార్జవంబు
లును, శమ దమ తపంబులును, సమత్వంబును, పరాపరాధ స
హనంబును, లాభంబు గల యెడ నుదాశీనుండై యుండుటయును,
శాస్త్రవిచారంబును, జ్ఞాన విరక్తులును, నైశ్వర్య శౌర్య ప్రభా దక్షత్వం
బులును, స్మృతియును, స్వాతంత్ర్యంబును, గౌశల కాంతి ధైర్య మా
ర్దవ ప్రతి భాతిశయ ప్రశ్రయ శీలంబులును, జ్ఞానేంద్రియ కర్మేంద్రియ
మనోబలంబులును, సౌభాగ్య గాంభీర్య స్థైర్యంబులును, శ్రద్దా కీర్తి
మా నగర్వాభావంబులును, ననియెడి ముప్పదితొమ్మిది గుణం
బులు నవియునుం గాక బ్రహ్మణ్యతా శరణ్యతాది మహాగుణసమూ
హంబును శ్రీకృష్ణదేవుని యందు వర్తిల్లుం గావున.
గణనాతీతము లగు స
ద్గుణములు గల చక్రి సనిన ఘోరకలి ప్రే
రణమునఁ బాప సమూహ
వ్రణ యుతు లగు జనులఁ జూచి వగచెదఁ దండ్రీ!
దేవతలకు ఋషులకుఁ బితృ
దేవతలకు నాకు ధీరులకును నా
నావర్ణాశ్రమములకును
గోవులకును బాధ యనుచుఁ గుందెద ననఘా!
బ్రహ్మాదు లెవ్వని భద్రకటాక్ష వీ
క్షణము వాంఛింతురు సత్తపములఁ
గమలాలయము మాని కమల యెవ్వని పాద
కమలంబు సేవించుఁ గౌతుకమునఁ
బరమ యోగీంద్రులు భవ్యచిత్తములందు
నిలుపుదు రెవ్వని నియతితోడ
వేదంబులెవ్వని విమలచారిత్రముల్
వినుతింపఁగా లేక వెగడువడియె
నట్టి వాసుదేవు నబ్జ వ జ్రాంకుశ
చక్ర మీన శంఖ చాప కేతు
చిహ్నితంబులైన శ్రీచరణము లింక
సోఁక వనుచు వగపు సోఁకెనయ్య!
హరిపాదంబులు సోఁకెడి
సిరికతమున నఖిల భువన సేవ్యత్వముతో
స్థిర నైతి నిన్ని దినములు
హరి నా గర్వంబు మాన్చి యరిగె మహాత్మా!
లీలాకారము దాల్చెను
శ్రీలలనేశుండు ఖలుల శిక్షించి భవో
న్మూలనము సేయుకొఱకును
నాలుగు పాదముల నిన్ను నడిపించుటకున్
ఆ మధరోక్తు లా నయము లా దరహాసము లా దయారసం
బా మురిపంబు లా తగవు లా గమనక్రియ లా మనోహర
ప్రేమకరావలోకనము ప్రీతిఁ గనుంగొనలేమి మాధవుం
గామినులేల? నిర్దళితకర్ములు యోగులుఁ బాయనేర్తురే?
మెల్లన నాపై యాదవ
వల్లభుఁ డడుగిడఁగ మోహవశనై నేరం
జిల్లగ రోమాంచము క్రియ
మొల్లములై మొలచు సస్యములు మార్గములన్."
అని యిట్లు పూర్వవాహినియైన సరస్వతీతీరంబున ధర్మదేవుం
డును భూమియు వృషధేనురూపంబుల భాషింప రాజర్షి యైన
పరీక్షిద్భూవరుండు డగ్గఱియె నా సమయంబున.
కైలాసాచలసన్నిభంబగు మహాగంభీరగోరాజముం
గాలక్రోధుఁడు దండహస్తుఁడు నృపాకారుండు క్రూరుండు జం
ఘాలుం డొక్కఁడు శూద్రుఁ డాసురగతిం గారుణ్యనిర్ముక్తుఁడై
నేలం గూలంగఁ దన్నెఁ బంచితలఁగా నిర్ఘాతపాదాహతిన్.
మఱియును.
ఆలోలాంగక నశ్రు తోయ కణ జాలాక్షిన్ మహాంభారవన్
బాలారూఢ తృణావళీకబళలోభ వ్యాప్త జిహ్వాగ్ర నాం
దోళస్వాంతనజీవవత్స నుదయ ద్దుఃఖాన్వితన్ ఘర్మకీ
లాలాపూర్ణశరీర నా మొదవు నుల్లంఘించి తన్నెన్ వడిన్.
