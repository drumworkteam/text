మఱియు దేశకాలార్థయుక్తంబులు, నంతఃకరణ సంతాప శమనంబు
లునయిన హరివచనంబులం దలంచి, చిత్తంబు పరాయత్తంబయి
యున్నది;" అని యన్నకుం జెప్పి నిరుత్తరుండై, నిరంతర హరిచర
ణారవిందచింతామలబుధియై, శోకంబు వర్జించి, సదా ధ్యాన భక్తి
విశేషంబులం గామక్రోధాదుల జయించి, తొల్లి తన కుభయసేనా మ
ధ్యంబున నచ్యుతుం డానతిచ్చిన గీతలు దలంచి, కాలకర్మ భోగాభిని
వేశంబులచేత నావృతంబయిన విజ్ఞానంబుఁ గ్రమ్మఱ నధిగమించి,
హేతుమద్భావంబున శోకహేతు వహంకార మమకారాత్మకంబ
యిన ద్వైతభ్రమం బనియును, ద్వైతభ్రమంబునకుఁ గారణంబు
దేహం బనియును, దేహంబునకు బీజంబు లింగంబనియును,
లింగంబునకు మూలంబు గుణంబు లనియును, గుణంబులకు నిదా
నంబు ప్రకృతియనియును, "బ్రహ్మాహ" మనియెడు జ్ఞానంబున లీన
యై ప్రకృతి లేకుండుననియు, ప్రకృతి యడంగుటయ నైర్గుణ్యంబ
నియును నైర్గుణ్యంబువలన గార్యలింగ నాశం బనియును, గార్యలింగ
నాశంబున నసంభవంబగు ప్రకృతింబాసి, క్రమ్మఱ స్థూలశరీర ప్రాప్తుం
డుగాక పురుషుండు సమ్యగ్భోగంబున నుండు ననియును నిశ్చ
యించి యర్జునుండు విరక్తుండై యూరకుండె; ధర్మజుండు భ
గవదీయమార్గంబు దెలిసి యాదవుల నాశంబు విని నారదువచ
నంబులం దలంచి నిశ్చలచిత్తుండై స్వర్గమార్గగమనంబునకు
యత్నంబు సేయు చుండె నా సమయంబున.
యదువుల నాశము మాధవు
పదవియు విని కుంతి విమలభక్తిన్ భగవ
త్పదచింతాతత్పరయై
ముదమున సంసారమార్గంమునకుం బాసెన్.
ఇట్లు కంటకంబునం గంటకోన్మూలనంబు సేసి కంటకంబులు రెంటిని
పరిహరించు విన్నాణి తెఱంగున యాదవ రూప శరీరంబునం జేసి
యీశ్వరుండు లోక కంటక శరీరంబులు సంహరించి నిజ శరీరంబు
విడిచె; సంహారంబునకు నిజ శరీర పర శరీరంబులు రెండు నీశ్వ
రునకు సమంబులు, నిజరూపంబున మెలంగుచు రూపాంతరం
బులు ధరియించి క్రమ్మఱ నంతర్ధానంబు నొందు నటుని కైవడి లీలా
పరాయణుండైన నారాయణుండు, మీన కూర్మాది రూపంబులు
ధరియించుఁ బరిహరించు" నని చెప్పి మఱియు నిట్లనియె.
"ఏ దినమున వైకుంఠుఁడు
మేదినిపైఁ దాల్చినట్టి మేను విడిచినాఁ
డా దినమున నశుభ ప్రతి
పాదక మగు కలియుగంబు ప్రాప్తం బయ్యెన్.
కలివర్తనంబునఁ గ్రౌర్యహింసాసత్య
దంభకౌటి ల్యాద్యధర్మ చయము
పురముల గృహముల భూములఁ దమలోనఁ
గలుగుట దలపోసి కరిపురమున
మనుమని రాజవై మను మని దీవించి
సింధుతోయకణాభిషిక్తుఁ జేసి
యనిరుద్ధనందనుండైన వజ్రునిఁ దెచ్చి
మధురఁ బట్టము గట్టి మమతఁ బాసి
కరుల హరుల భటులఁ గంకణాదికముల
మంత్రిజనుల బుధుల మానవతుల
నఖిల మయిన ధనము నభిమన్యుసుతునకు
నప్పగించి బుద్ధి నాశ్రయించి.
విరక్తుండైన ధర్మనందనుండు ప్రాజాపత్యం బనియెడి యిష్టిఁ గావించి
యగ్నుల నాత్మారోహణంబు సేసి నిరహంకారుండును నిర్దళితాశేష
బంధనుండును నై సక లేంద్రియంబుల మానసంబున నడంచి
ప్రాణాధీనవృత్తియగు మానసంబును బ్రాణమందును, బ్రాణము
నపానమందును, నుత్సర్గసహితం బయిన యపానము మృత్యువు
నందును, మృత్యువును పంచభూతంబులకు నైక్యంబైన దేహంబు
నందును, దేహము గుణత్రయంబు నందును, గుణత్రయంబు నవి
ద్య యందును, సర్వారోపహేతువగు నవిద్యను జీవుని యందును,
జీవుండయిన తన్ను నవ్యయం బయిన బ్రహ్మ మందును, లయిం
పంజేసి బహి రంతరంగ వ్యాపారంబులు విడిచి, నార చీరలు ధరి
యించి, మౌనియు నిరాహారుండును ముక్తకేశుండునునై యు
న్మత్త పిశాచ బధిర జడుల చందంబున నిరపేక్షకత్వంబున.
చిత్తంబున బ్రహ్మము నా
వృత్తముఁ గావించుకొనుచు విజ్ఞానధనా
యత్తులు దొల్లి వెలంగెడి
యుత్తరదిశ కేఁగె నిర్మలోద్యోగమునన్.
అంత నాతని తమ్ము లనిలపుత్రాదులు
గలిరాకచేఁ బాపకర్ము లగుచుఁ
జరియించు ప్రజల సంచారంబు లీక్షించి
యఖిల ధర్మంబుల నాచరించి
వైకుంఠ చరణాబ్జ వర్తిత హృదయులై
తద్భక్తినిర్మలత్వమును జెంది
విషయయుక్తులకుఁ బ్రవేశింపఁగా రాక
నిర్ధూతకల్మష నిపుణమతులు
బహుళవిజ్ఞానదావాగ్ని భసితకర్ము
లైన యేకాంతులకు లక్ష్యమై వెలుంగు
ముఖ్యనారాయణస్థానమునకుఁ జనిరి
విగతరజమైన యాత్మల విప్రముఖ్య!
అంత విదురుండు ప్రభాసతీర్థంబున హరియందు జిత్తంబు సేర్చి,
శరీరంబు విడిచి, పితృవర్గంబుతోడ దండధరుం డగుటం జేసి నిజాధి
కారస్థానంబునకుం జనియె; ద్రుపదరాజపుత్రియుఁ బతులవలన ను
పేక్షితయై జగత్పతియైన వాసుదేవు నందుఁ జిత్తంబు సేర్చి తత్ప
దంబు సేరె నిట్లు.
పాండవకృష్ణుల యానము,
పాండురమతి నెవ్వఁడైనఁ బలికిన విన్నన్
ఖండితభవుఁడై హరిదా
సుండై కైవల్యపదము సొచ్చు నరేంద్రా!
