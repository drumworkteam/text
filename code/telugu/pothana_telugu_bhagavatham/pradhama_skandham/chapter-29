ఖేదమున నింద్రసూనుఁడు
యాదవపురినుండి వచ్చి యగ్రజుఁ గని త
త్పాదముల నయనసలిలో
త్పాదకుఁడై పడియె దీనుభంగి నరేంద్రా!
పల్లటిలిన యుల్లముతోఁ
దల్లడపడుచున్న పిన్నతమ్మునిఁ గని వె
ల్వెల్లనగు మొగముతో జను
లెల్లను విన ధర్మపుత్రుఁ డిట్లని పలికెన్.
"మాతామహుండైన మనశూరుఁ డున్నాడె?
మంగళమే మనమాతులునకు?
మోదమే నలుగురు ముగురు మేనత్తల?
కానందమే వారి యాత్మజులకు?
నక్రూర కృతవర్మ లాయు స్సమేతులే?
జీవితుఁడే యుగ్రసేనవిభుఁడు?
కల్యాణయుక్తులే గద సారణాదులు
మాధవుతమ్ములు మానధనులు?
నందమే మనసత్యకనందనునకు?
భద్రమే శంబరాసురభంజనునకుఁ?
గుశలమే బాణదనుజేంద్రకూఁతుపతికి?
హర్షమే పార్థ! ముసలికి హలికి బలికి?
మఱియు నంధక యదు భోజ దశార్హ వృష్టి సాత్వతులు మొదల
యిన యదువంశ వీరులును, హరికుమారులైన సాంబ సుషేణ
ప్రముఖులును, నారాయణానుచరులైన యుద్ధవాదులును, గృష్ణ
సహచరులైన సునంద నందాదులును, సుఖానందులే?" యని,
యందఱ నడిగి ధర్మజుండు గ్రమ్మఱ నిట్లనియె.
"వైకుంఠవాసుల వడువున నెవ్వని
బలమున నానందభరితు లగుచు
వెఱవక యాదవ వీరులు వర్తింతు
రమరులు గొలువుండు నట్టి కొలువు
చవికె నాకర్షించి చరణసేవకులైన
బంధుమిత్రాదుల పాదయుగము
నెవ్వడు ద్రొక్కించె నింద్రపీఠముమీఁద
వజ్రంబు జళిపించి వ్రాలువాని
ప్రాణవల్లభ కెంగేలఁ బాదు సేసి
యమృతజలములఁ బోషింప నలరు పారి
జాత మెవ్వఁడు గొనివచ్చి సత్యభామ
కిచ్చె నట్టి మహాత్మున కిపుడు శుభమే?
అన్నా! ఫల్గున! భక్తవత్సలుఁడు, బ్రహ్మణ్యుండు, గోవిందుఁ డా
పన్నానీకశరణ్యుఁ డీశుఁడు, జగద్భద్రానుసంధాయి, శ్రీ
మన్నవ్యాంబుజ పత్రనేత్రుఁడు, సుధర్మామధ్యపీఠంబునం
దున్నాఁడా బలభద్రుఁ గూడి సుఖియై యుత్సాహియై ద్వారకన్?
ఆ రామకేశవులకును
సారామలభక్తి నీవు సలుపుదువు గదా
గారాములు సేయుదురా
పోరాముల బంధు లెల్ల ప్రొద్ధు? జితారీ&#160;!
ము న్నుగ్రాటవిలో వరాహమునకై ముక్కంటితోఁ బోరుచో
సన్నాహంబునఁ గాలకేయుల ననిం జక్కాడుచోఁ బ్రాభవ
స్కన్నుండై చను కౌరవేంద్రు పనికై గంధర్వులం దోలుచోఁ
గన్నీరెన్నడుఁ దేవు తండ్రి! చెపుమా కల్యాణమే చక్రికిన్?
అదియునుం గాక.
ఓడితివో శత్రువులకు,
నాడితివో సాధు దూషణాలాపములం;
గూడితివో పరసతులను,
వీడితివో మానధనము వీరుల నడుమన్;
తప్పితివో యిచ్చెదనని;
చెప్పితివో కపటసాక్షి; చేసిన మేలుం
దెప్పితివో; శరణార్థుల
రొప్పితివో ద్విజులఁ, బసుల, రోగుల, సతులన్;
అడిచితివో భూసురులను;
గుడిచితివో బాలవృద్ధగురువులు వెలిగా;
విడిచితివో యాశ్రితులను;
ముడిచితివో పరుల విత్తములు లోభమునన్;"
అని పలికినం గన్నీరు కరతలంబునం దుడిచికొనుచు గద్గదస్వరం
బున మహానిధిం గోలుపోయిన పేదచందంబున నిట్టూర్పులు నిగి
డించుచు నర్జునుం డన్న కిట్లనియె.
